---
outline: deep
---

# Atstovavimas nacionalinėje erdvėje ir miesto savivaldoje

## Atstovavimas nacionalinėje erdvėje

### LR Prezidentūra

_Studentų atstovė – Neda Žutautaitė_

Ataskaitiniu laikotarpiu dalyvauta LR Prezidentūros organizuotuose
susitikimuose ir diskusijose dėl įtraukios visuomenės gerovės valstybės
kontekste, aukštojo mokslo prieinamumo situacijos bei Ukrainiečių
studentų padėties Lietuvoje.

Teikti pasiūlymai LR Prezidento inicijuotam Mokslo ir studijų įstatymo
pakeitimui, siekiant numatyti alternatyvius patekimo į aukštąjį mokslą
kelius, suvienodinti valstybės finansuojamose ir nefinansuojamose
vietose studijuojančiųjų priėmimo reikalavimus bei apibrėžti socialinės
dimensijos sąvoką.

VU SA vardu teiktas pasiūlymas aukštojo mokslo socialinės dimensijos
sąvokai, nepritarta pasiūlymams, kurie neatliepia socialinės dimensijos
reikšmės, nevienodai didina aukštojo mokslo prieinamumą mažiau
reprezentuojamoms grupėms ir kuria skirtingas sąlygas siekiantiems įgyti
aukštąjį išsilavinimą. Dalyvauta tolimesnėse projekto redakcijų rengimo
diskusijose ir pasitarimuose teikiant pasiūlymus.

### LR Seimo Švietimo ir mokslo komitetas

_Studentų atstovė – Neda Žutautaitė_

Dalyvauta Komiteto posėdžiuose svarstant visus su aukštuoju mokslu
susijusius klausimus, diskutuojant, teikiant pasiūlymus, išsakant
studentų nuomonę bei teikiant ekspertines įžvalgas.

Teikti pasiūlymai akademinės etikos apibrėžimo svarstyme bei peržiūrint
akademinės etikos ir procedūrų kontrolieriaus funkcijas.

Teikti siūlymai Mokslo ir studijų įstatymo pakeitimams dėl mokslo ir
studijų institucijų finansavimo už studijas pokyčio, palaikant siekį
finansavimu skatinti ne tik priimti kuo didesnį skaičių studentų, bet ir
atsižvelgti į studijų kokybę bei numatyti kokybės kriterijus, pagal
kuriuos bus finansuojamos institucijos. VU SA pasisakė už vienodus
priėmimo į aukštąją mokyklą reikalavimus tiek stojantiems į valstybės
finansuojamas, tiek į nefinansuojamas vietas, suprasdama, kad
pasirengimas studijuoti yra viena esminių prielaidų studijų kokybei
užtikrinti.

Teiktas siūlymas dėl socialinės dimensijos aukštajame moksle apibrėžimo,
alternatyvaus kelio formavimo principų, kurie turėtų sudaryti sąlygas į
aukštąjį mokslą patekti mažiau reprezentuojamoms grupėms, tačiau
nesukurti situacijos, kai alternatyviu keliu tiesiog didinamas
masiškumas.

Diskusijoje „Socialinė dimensija – studijų kokybei" skaitytas
pranešimas dalijantis VU SA sukauptomis patirtimis akcentuojant, kodėl
verta prioritetizuoti socialinę dimensiją ir su kokiais sunkumais
šiandien susiduria studentai prieš stodami, stojimo metu, studijų
laikotarpiu, pereidami į darbo rinką bei ką galime padaryti, kad jų
išvengtume. Dalyvauta Laikinosios Seimo ir akademinės bendruomenės
bendradarbiavimo grupės susitikimuose.

### LR Seimo Sveikatos reikalų komitetas (SRK)

_Studentų atstovės – Neda Žutautaitė, Kamilė Marcinkevičiūtė_

Dalyvauta psichikos sveikatos pakomitečio posėdžiuose, dalintasi
psichikos sveikatos puoselėjimo iniciatyvomis, išsakytas poreikis
psichikos sveikatos priežiūros veiklų gerinimui.

Atstovauta medicinos studentams bei rezidentams siekiant, jog nebūtų
patvirtintas įstatymų pakeitimo projektas, kuriuo siūloma valstybės
finansuojamas rezidentūros studijas baigusiems, už studijas 2–4 metus
atidirbti regionų pirminės sveikatos priežiūros įstaigose. Klausimas
buvo išimtas iš darbotvarkės.

### LR Vyriausybė

_Studentų atstovė – Neda Žutautaitė_

Ataskaitiniu laikotarpiu dalyvauta tarpinstituciniuose pasitarimuose ir
plenariniuose LR Vyriausybės posėdžiuose pasisakant LR Mokslo ir studijų
įstatymo pakeitimų klausimais. Prisidėta prie Vyriausybės išvadų rengimo
įstatymų projektams.

Dalyvauta akademiniuose pusryčiuose su Premjere bei Švietimo, mokslo ir
sporto ministre, diskutuojant apie socialinę dimensiją ir labiau
pažeidžiamų grupių įtraukimą į aukštąjį mokslą, mokslinių veiklų
finansavimą bei rezidentūros studijas.

VU SA pasiūlius, padidintas Vyriausybės pirminiame biudžeto plane
numatytas finansavimas mokslinėms veikloms, įtraukiant studentų
mokslines veiklas ir projektus, doktorantūros vietų, podoktorantūros
stažuočių skaičiaus didinimą, pasiektas susitarimas papildomai skirti 20
mln. eurų.

Prisijungta prie ilgalaikės valstybės strategijos „Lietuva 2050"
projekto rengimo.

### LR Švietimo, mokslo ir sporto ministerija (ŠMSM)

_Studentų atstovė – Neda Žutautaitė_

Ataskaitiniu laikotarpiu prisidėta prie skirtingų klausimų kėlimo,
nagrinėjimo, dalyvauta pasitarimuose bei teikti pasiūlymai aukštojo
mokslo gerinimui:

Dalyvauta susitikimuose su EBPO ekspertais gryninantis Lietuvos mokslo
ir studijų institucijų misijas ir išsakant pastebėjimus iš studentų
perspektyvos dėl European student card (ESC) iniciatyvos įgyvendinimo
Lietuvoje.

Įsitraukta į studentų iškritimo prevencijos priemonių darbo grupės
veiklą, siekiant sisteminių priemonių, kurios leistų stebėti rizikas ir
mažinti studentų iškritimą iš studijų šalies aukštosiose mokyklose,
sukūrimo. Pateikti siūlymai atnaujinti valstybės remiamų paskolų
sistemą, atkreiptas dėmesys į klausimo problematiką bei kartu su
Valstybiniu studijų fondu rengiamas pasiūlymas sistemos tobulinimui.
Kartu formuotas alternatyvaus patekimo į aukštąjį mokslą kelio projektas
ir pateikti pasiūlymai plėsti negalios stipendiją gaunančių asmenų ratą
bei apjungti šiuo metu egzistuojančias kelias stipendijų rūšis
sumažinant administracinę naštą studentams.

Prisidėta rengiant skatinamojo finansavimo aukštosioms mokykloms už
studijų kokybę modelio atsiradimą bei konkrečius rodiklius, kurie bus
skatinimo sistemos pagrindu ir formuos aukštųjų mokyklų prioritetus
kokybės gerinimui.

Dalyvaujama planuojant Ukrainos piliečių priėmimo į aukštąsias mokyklas
tvarką, teikti pasiūlymai dėl užsieniečių teisinės padėties gerinimo.

Pateikti pasiūlymai ir atnaujinta studentų pilietinių, mokslinių,
verslumo, kūrybinių ir sportinių projektų finansavimo tvarka.

### ŠMSM darbo grupė dėl AM finansavimo modelio atnaujinimo

_Studentų atstovai – Justas Kvedaravičius, Neda Žutautaitė_

Darbo grupė suburta siekiant aukštųjų mokyklų finansavimo modelio
atnaujinimo bei jų veiklos tikslų išgryninimo. Taip pat mokslinių tyrimų
ir eksperimentinės plėtros vertinimui, finansavimo modelio – valstybės
finansuojamų vietų planavimo ir stojančiųjų priėmimo proceso
tobulinimui, suvienodinant reikalavimus stojantiesiems į valstybės
finansuojamas ir valstybės nefinansuojamas studijų vietas. Darbo grupėje
kalbėta dėl studentų (-čių) priėmimo organizavimo įteisinimo per bendrą
priėmimo sistemą taip numatant daugiau galimybių aukštosioms mokykloms
atsirinkti studentus (-es).

Darbo grupėje parengti pasiūlymai dėl reikalavimų stojantiesiems į VF ir
VNF vietas suvienodinimo, minimalių kriterijų nustatymo bei aukštųjų
mokyklų finansavimo už studijų rezultatus buvo patvirtinti ir įsigalios
nuo 2024 metų.

### ŠMSM darbo grupė dėl socialinės dimensijos plano rengimo

_Studentų atstovai – Justas Kvedaravičius, Ieva Budreikaitė, Neda
Žutautaitė_

Inicijuotas socialinės dimensijos aukštajame moksle plano rengimas, VU
SA ankstesniu pasiūlymu įtraukus tai į Vyriausybės programos nuostatų
įgyvendinimo planą.

Rinktos užsienio patirtys socialinės dimensijos planų rengime, duomenys
ir analizė dabartinės mažiau reprezentuojamų grupių situacijos
Lietuvoje. Analizuotos jau egzistuojančios priemonės bei barjerai, su
kuriais mažiau reprezentuojamos grupės susiduria. Rengta pirminė plano
versija, kuri artimiausiu metu bus pateikta Vyriausybės viešosioms
konsultacijoms.

### ŠMSM darbo grupė dėl 2022 Lietuvos universitetų metų

_Studentų atstovė – Neda Žutautaitė_

Lietuvos Respublikos Seimas 2022-uosius paskelbė Lietuvos universitetų
metais. ŠMSM kaip atsakinga institucija subūrė darbo grupę šventiniams
minėjimo renginiams ir iniciatyvoms planuoti.

Darbo grupėje buvo nuspręsta Universitetų metų proga išleisti
elektroninį leidinį „Lietuvos universitetai", kuriame atspindimos
Lietuvos universitetų ištakos, raida ir indėlis kuriant bei puoselėjant
nepriklausomą valstybę, numatyti Lietuvos universiteto 100-mečio
minėjimas, tarptautinė konferencija „Aukštasis mokslas: pasiekimai,
iššūkiai ir galimybės", Baltijos šalių studentų dainų ir šokių
festivalis „Gaudeamus 2022", virtuali paroda „Mokslo šviesa" bei VU SA
pasiūlytas atvirųjų paskaitų ciklas visuomenei aktualiomis temomis.

### LR Vidaus reikalų ministerija (VRM)

_Studentų atstovė – Neda Žutautaitė_

Vidaus reikalų ministerijai pateiktas pasiūlymas dėl užsieniečių
teisinės padėties, panaikinant ne daugiau kaip 20 valandų per savaitę
darbo ribojimą bakalauro studijose besimokantiems užsieniečiams, siūlant
pratęsti leidimo laikinai gyventi išdavimą visam studijų laikotarpiui ir
papildomai dar 6 mėn. jam pasibaigus, kol svarstomas prašymas leidimui
gyventi, suteikti galimybę likti šalyje. Panaikinti ne mažiau kaip 40
studijų kreditų per vienerius metus įgijimo apribojimą, kuris šiuo metu
kuria nelygias galimybes rinktis skirtingas studijų formas bei
individualius studijų planus. Nepilnamečiams ukrainiečiams, prašantiems
prieglobsčio, numatyti teisę studijuoti ir aukštajame moksle. Inicijuoti
privalomojo sveikatos draudimo garantavimą studijų laikotarpiui visiems
užsieniečiams studentams.

### LR Sveikatos apsaugos ministerija (SAM)

_Studentų atstovė – Neda Žutautaitė, Kamilė Marcinkevičiūtė_

Dalyvauta SAM darbo grupėse ir pasitarimuose dėl psichologinės sveikatos
būklės Lietuvos aukštosiose mokyklose ir jaunimo tarpe, išsakyti
pagrindiniai pastebėjimai ir problemos.

Teikta griežta prieštaraujanti pozicija dėl Seimo Sveikatos reikalų
komitete kilusios iniciatyvos riboti rezidentų laisvą pasirinkimą po
studijų numatant kelerių metų po studijų baigimo atidirbimą viešosiose
Lietuvos asmens sveikatos priežiūros įstaigose.

VU Rezidentų Taryba aktyviai dalyvavo pakopinių kompetencijų modelio
kūrimo procese siekiant gerinti rezidentūros studijų kokybę, užtikrinti
tarptautinius medicinos studijų kokybės standartus. Prisidėta svarstant
rezidentūros studijų programų trukmę, įvedant minimalaus profesinės
praktikos atlikimo trukmės rodiklius ir naujos rezidento mentoriaus
funkcijas. Dalyvaujama svarstymuose dėl Medicinos praktikos įstatyme
planuojamos rezidentų apmokėjimo peržiūros.

Pirmąjį studijų mėnesį, kai kontaktinėms studijoms Universitete galiojo
galimybių paso reikalavimas, pateikėme siūlymą dėl nemokamo studentų
testavimo nuo koronaviruso. Toks nutarimas buvo įgyvendintas.

### SAM nacionalinės sveikatos sistemos specialistų rengimo valstybinio užsakymo formavimo komitetas (VUK)

_Studentų atstovė LR Sveikatos apsaugos ministerijos (SAM) suformuotos Valstybinio užsakymo komisijoje – Giedrė Mikulėnaitė._

Per ataskaitinį laikotarpį dalyvauta posėdžiuose, pateikti SAM
pasiūlymai dėl sveikatos sistemos specialistų skaičiaus 2022–2023
mokslo metams. Valstybės finansuojamoms pirmosios pakopos slaugos ir
akušerijos bei vientisųjų medicinos krypties studijų programoms įsteigta
beveik 140 papildomų vietų. Vilniaus universitetui iš viso medicinos
krypčiai numatant 181 vietą, odontologijai – 5 vietas. Sprendimai pirmą
kartą priimti iki nurodyto Mokslo ir studijų įstatyme termino, pagaliau
absolventams suteikiant ne vieną, o penkis mėnesius iš anksto žinoti
apie būsimas rezidentūros vietas ir planuoti savo ateitį. Visoms
valstybės nefinansuojamoms rezidentūros vietoms numatyta: medicinos
rezidentūrai – 110, odontologijos rezidentūrai – 12 vietų.

### Psichikos sveikatos puoselėjimo taryba

_Studentų atstovė – Neda Žutautaitė_

Ataskaitiniu laikotarpiu dalyvauta Psichikos sveikatos puoselėjimo
tarybos posėdžiuose. Kartu su STRATA, Pasaulio banko laboratorijos,
Jaunimo reikalų departamento bei kitų jaunimo organizacijų atstovais
dalintasi tyrimais ir patirtimis, kaip keičiasi psichikos sveikatos
padėtis tiek Lietuvos mokyklose, tiek universitetuose, ir kokie iššūkiai
vis dar egzistuoja. Pasidalinta pranešimu iš VU SA pusės. Įsitraukta į
tolimesnes darbines Psichikos sveikatos puoselėjimo tarybos sesijas.

### Studijų kokybės vertinimo centras (SKVC)

_Studentų atstovai – Neda Žutautaitė, Arnoldas Solovjovas, Justas Kvedaravičius_

::: tip Studentų forumas – tai...
Studijų kokybės vertinimo centro neformali darbo
grupė, kurioje dalyvauja Lietuvos aukštųjų mokyklų studentų interesus
atstovaujančių organizacijų atstovai.
:::

Ataskaitiniu laikotarpiu vyko studentų forumo susitikimas, kuriame
diskutuota apie studijų kokybę iš studijų dalyvių perspektyvos –
studentų, dėstytojų. Atkreiptas dėmesys į Valstybinio audito ataskaitą,
kurioje pažymima, jog Lietuvos aukštosiose mokyklose studentų nuomonė
dėl studijų kokybės nepakankamai išgirsta. Aptartas dėstytojų karjeros
kelio plėtojimas ir didaktinių kompetencijų užtikrinimas bei jų reikšmė
studijų kokybei.

Dalyvauta SKVC tarptautinėje konferencijoje apie studijų kokybės raidą
„Išorinio kokybės užtikrinimo raida: pamokos ir ateities įžvalgos"
apskritojo stalo diskusijoje atstovaujant studentų nuomonę. SKVC
sudėtyje VU SA deleguotas studentų atstovas įtrauktas į Aukštųjų mokyklų
vertinimo komisijos (AMVK) veiklą. Komisija svarsto tarptautinių
vertinimo ekspertų pateiktas aukštųjų mokyklų veiklos išorinio vertinimo
išvadas. 2021–2022 akademinių metų eigoje vykusių posėdžių metu buvo
svarstomos ekspertų parengtos išvados dėl 11 skirtingų Lietuvoje esamų
aukštųjų mokyklų.

Studentų atstovai Universitete prisidėjo prie Universiteto savianalizės
rengimo ruošiantis Instituciniam vertinimui, įsitraukė į studijų krypčių
vertinimus rengdami studijų krypčių savianalizes bei dalyvaudami
susitikimuose su ekspertais, į kuriuos kviečiami dalyvauti visi
Universiteto studentai.

### Lietuvos universitetų rektorių konferencija (LURK)

_Studentų atstovė – Neda Žutautaitė_

Įsitraukta į Susitarimo dėl psichikos sveikatos stiprinimo Lietuvos
aukštosiose mokyklose įgyvendinimo universitetuose statuso įvertinimą.
Dalyvauta studentams aktualių klausimų studijų komitete nagrinėjime.

Į ateinančio LURK posėdžio darbotvarkę įtrauktas klausimas dėl studentų
mokslinės veiklos Lietuvos universitetuose, kurio metu bus pristatytas
VU SA atliktas mokslinės veiklos tyrimas bei pateiktos rekomendacijos
studentų mokslinės veiklos skatinimo priemonėms universitetuose.

### Lietuvos mokslo taryba (LMT)

_Studentų atstovė – Neda Žutautaitė_

Ataskaitiniu laikotarpiu kreiptasi į LMT dėl paramos studentų
organizuojamiems mokslo renginiams, siekiant, jog studentų organizuojami
aukšto lygio mokslo renginiai būtų skatinami ir finansuojami
nepriklausomai nuo to, kurio kurso ar pakopos studentai juos
organizuoja. LMT skatinta išplėsti paramos gavimo galimybes bei
dabartines sąlygas studentų organizuojamiems mokslo renginiams
finansuoti.

## Atstovavimas miesto savivaldoje

### Vilniaus miesto savivaldybė ir Jaunimo reikalų Taryba

_Studentų atstovė – Neda Žutautaitė, Aistė Rinkevičiūtė_

Ataskaitiniu laikotarpiu pakartotinai kreiptasi į Vilniaus miesto
savivaldybę dėl kalio jodido tablečių išdavimo jauniems asmenims,
gyvenantiems Vilniuje, bet nebūtinai deklaravusiems gyvenamąją vietą
šiame mieste.

Vilniaus miesto Jaunimo reikalų taryboje veikiant VU SA atstovei
nagrinėti jaunimo programų ir organizacijų, vykdančių darbą su jaunimu
gatvėje, finansavimo konkursų nuostatų keitimai, lytiškumo ugdymo
Vilniaus mieste bei jaunimo psichinės sveikatos padėties klausimai.
