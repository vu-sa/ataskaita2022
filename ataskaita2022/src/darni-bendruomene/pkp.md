# Programos, klubai ir projektai

## Start FM

![](/img/pkp-logo/START_FM_logotipas.png)

_Ataskaitiniu laikotarpiu radijui vadovavo Rimantas Murza._

VU radijas START FM – VU SA ir Vilniaus universiteto radijo stotis,
veiklą pradėjusi 2005 metais. Vienintelė Lietuvoje studentų radijo
stotis suteikia plačias saviraiškos galimybes studentams: padeda rengti
būsimus žurnalistus, programuotojus ir kitų sričių specialistus. START
FM taip pat aktyviai palaiko jaunų bei mažai žinomų Lietuvos ir užsienio
atlikėjų ir muzikos grupių kūrybos sklaidą, rengia interviu su
alternatyvios muzikos atlikėjais, palaiko įvairias menines bei
socialines iniciatyvas.

2021–2022 m. per savaitę buvo transliuojama vidutiniškai 48 valandos
originalaus programavimo (kitą programos dalį sudaro automatinis muzikos
grojimas), o internetu eterį įsijungdavo vidutiniškai 42 000 unikalių
klausytojų per mėnesį.

Augimas nesustojo ir bendradarbiavimo vystyme – pradėti bendri
projektai su Lietuvos tarpdisciplinio meno kūrėjų sąjunga, šiuolaikinės
rimtosios muzikos festivaliu Druskomanija, neformalia muzikos kūrybos
mokykla „Muzikalkė", radijo teatru Bilietų Nėra (studijoje įrašytas ir
VU radijo eteryje transliuotas spektaklis „Šiaurės Miestelis", Lietuvos
radijo ir televizijos komisijos rengiamame konkurse „Pragiedruliai"
pripažintas originaliausia radijo laida). Taip pat įvykdytas projektas 3
minutės solo, kurio metu buvo profesionaliai nufilmuoti ir įrašyti 32
jaunieji Lietuvos džiazo muzikos instrumentalistai atliekantys 3 min.
trukmės solo pasirodymą. Rudens pradžioje iš VU studentų suburta START
FM žinių komanda kiekvieną darbo dieną rengia naujienų pranešimus,
reportažus aktualiomis temomis bei interviu.

## VU Debatų draugija

![](/img/pkp-logo/Debatu_klubo_logotipas.jpg)

_Ataskaitiniu laikotarpiu klubo veiklą koordinavo Robertas Remeika._

VU Debatų klubas – 2004 m. įkurtas klubas, skirtas skatinti studentų,
atstovaujančių skirtingiems fakultetams, bendravimą, suteikti erdvę
lavinti kritinio mąstymo, argumentavimo, anglų kalbos ir viešojo
kalbėjimo įgūdžius bei atstovauti Vilniaus universitetui debatų
turnyruose.

2019 m. klubas buvo neaktyvus, tačiau šiais metais susibūrusi iniciatyvi
studentų grupė aktyviai ruošėsi sugrįžimui. Pasiekus reikiamas
kvalifikacijas, galutinai suformavus tarybą ir Debatų draugijos veiklą
bei bendradarbiaujant su VU Studentų atstovybe (sukurtas logotipas,
spręsti organizaciniai ir techniniai klausimai, vykdytas marketingas ir
kt.) buvo ruošiamasi Draugijos atidarymui. Taip pat šiuo klausimu
bendradarbiauta ir su kitomis ne pelno siekiančiomis debatų
organizacijomis, pavyzdžiui, Jaunimo debatais. Galiausiai VU Debatų
klubas buvo sėkmingai atidaryta pirmajame viešame renginyje, vykusiame
2022 m. balandžio 21 d.

## SMMS

![](/img/pkp-logo/SMMS_logotipas.jpg)

_Ataskaitiniu laikotarpiu projekto veiklą koordinavo Rugilė Hokušaitė (iki 2021 m. gruodžio mėn.), Urtė Marija Kasnikauskaitė (nuo 2021 m. gruodžio mėn.)._

Studentai – moksleiviams, moksleiviai – studentams – VU SA
organizuojama trijų dienų stovykla vyresnių klasių mokiniams, norintiems
iš arčiau susipažinti su studentišku gyvenimu ir studijų galimybėmis.
Šiais metais stovyklą pagaliau pavyko surengti kontaktiniu būdu – dėl
vyravusios pandeminės situacijos Lietuvoje du metus iš eilės šis
projektas buvo perkeltas į Discord platformą. Šių metų SMMS stovykla
įvyko Generolo Jono Žemaičio Lietuvos karo akademijoje, su kuria
bendradarbiaujama jau ne vienerius metus. Labai smagu, jog tokiomis
aplinkybėmis projektui pavyko pritraukti daugiau nei 100 moksleivių iš
visos Lietuvos ir suteikti jiems galimybę pamatyti Vilniaus
universitetą, jame vykdomas veiklas bei kartu su kuratoriais-studentais
bent dienai pasijausti tikrais studentais pasirinktuose fakultetuose.
Šiais metais moksleiviai galėjo susipažinti ne tik su Universitete
vykdomomis studijomis, bet ir saviraiškos galimybėmis – programomis,
klubais bei projektais.

## VU Teisės klinika

![](/img/pkp-logo/Teisės_klinikos_logotipas.png)

_Ataskaitiniu laikotarpiu projektą koordinavo Viktorija Medžiaušaitė._

VU SA ir partnerių įsteigta VšĮ Vilniaus universiteto Teisės klinika –
nemokamos teisinės pagalbos projektas, kuris suteikia tikros profesinės
praktikos galimybę vyresniųjų kursų teisės studentams, o visuomenei
siūlo nemokamą teisinę pagalbą ir skatina teisinį raštingumą. Prieš 24
metus VU TK įsteigė ir iki šiol ją globoja VU SA, Vilniaus universitetas
ir advokatų kontora Ellex Valiūnas.

Per 2021 metus teisinę pagalbą organizacija suteikė 6449 gyventojams.
Remiantis interesantų atgaliniu ryšiu apie organizacijos veiklos kokybę
galima daryti išvadą, kad VU Teisės klinika užtikrina pakankamai aukštą
kompetencijos lygį ir gerą aptarnavimo kultūrą. 2021 metais buvo
sėkmingai vykdomos konsultacijos telefonu, per „Skype", elektroniniu
paštu. Pandeminei situacijai leidus, laikantis visų saugos priemonių,
vėl pradėtos teikti gyvos konsultacijos.

Ataskaitiniu laikotarpiu VU TK privalomąją profesinę arba savanorišką
praktiką atliko 28 Vilniaus universiteto studentai, kurios bendra trukmė
yra 6 mėnesiai. Praktikos metu studentai konsultavo interesantus šeimos,
paveldėjimo, darbo, intelektinės nuosavybės, sutarčių, nekilnojamojo
turto, vartotojų, administracinės, baudžiamosios teisės klausimais. Taip
pat rengė sutarčių projektus, procesinių dokumentų projektus teisminėms
institucijoms (teismams, darbo ginčų komisijoms), teisines išvadas.

Vilniaus universiteto Teisės klinika aktyviai bendradarbiavo su
visuomenės informavimo priemonėmis, reguliariai teikė teisinius
komentarus populiariausiems portalams: lrt.lt, 15min.lt, teise.pro,
dalyvavo radijo laidoje („Radijo byla"). Parengtos 11 publikacijų
tokiomis temomis kaip: „Baudžiamosios atsakomybės už kyšininkavimą
ypatumai"; „Nelaimingas atsitikimas dirbant nuotoliniu būdu – kieno tai
atsakomybė?"; „Bendravimas su vaiku – teisė ir pareiga"; „Ar darbdavys
gali nutraukti darbo sutartį, kai nėra darbuotojo kaltės?";
„Paveldėjimas – ką daryti netekus sutuoktinio?"; „Asmens teisė į
atvaizdą: kada asmens nuotrauka viešinama neteisėtai?" ir kt.

Kartu su Vilniaus universiteto Studentų atstovybe parengti mokymai
studentams darbo teisės pagrindų tema, kurie yra viešai prieinami
Vilniaus universiteto studentams.

Teisės klinikos konsultantai dalyvavo Vilniaus Salomėjos Nėries
gimnazijos projekte „Netrukdyk". Šio projekto metu visiems vyresniųjų
klasių moksleiviams buvo pristatomos bendrosios asmens duomenų apsaugos
nuostatos. Užmegztas bendradarbiavimas su Vilniaus socialiniu klubu dėl
teisinės pagalbos teikimo jaunimui bei su Dingusių žmonių šeimų paramos
centru dėl teisinės pagalbos teikimo nukentėjusiems nuo prekybos
žmonėmis, smurto artimoje aplinkoje, dingusių žmonių artimiesiems.

## Vilniaus universiteto Studentų investicinis fondas (VU SIF)

![](/img/pkp-logo/SIF_logotipas.png)

_Ataskaitiniu laikotarpiu fondui vadovavo Ieva Turskytė (iki 2022 m. sausio mėn.) bei Gabrielė Stanionytė (nuo 2022 m. sausio mėn.)._

Vilniaus universiteto Studentų investicinis fondas (VU SIF) – VU SA
įsteigtas pirmasis ir didžiausias studentų investicinis fondas
Lietuvoje, skatinantis jaunimą domėtis investicijų valdymo pasauliu ir
savarankiškai investuoti.

Ataskaitiniu laikotarpiu VU SIF sėkmingai organizavo informatyvius
renginius. 2021 m. vasario 25 d. vyko paskaita „Didžiausi investicinio
portfelio valdymo mitai" su Tautvydu Marčiulaičiu, po kurios buvo
vykdoma paskaita su ekonomiste Greta Krušaite apie asmeninius finansus
„Kaupti, išleisti ar investuoti?". Taip pat gegužės 4 d.
bendradarbiaujant su VU Jaujųjų energetikų klubu suorganizuota diskusija
„Žalioji energetika Lietuvoje, plėtra ir investavimo perspektyvos",
kurioje dalyvavo Lietuvos Respublikos užsienio reikalų viceministras
Arnoldas Pranckevičius, energetikos viceministrė Daiva Garbaliauskaitė,
energijos tiekimo įmonės „Ignitis grupė" inovacijų ekspertas Vincentas
Vitkauskas bei atsinaujinančios energetikos bendrovės „Green Genius"
finansų direktorius Rokas Bancevičius.

Ataskaitiniu laikotarpiu nauja VU SIF komanda suorganizavo net 6
renginius. Pirmasis renginys apie infliaciją įvyko 2021 m. gruodį,
kuriame savo pastebėjimais dalinosi Indrė Genytė-Pikčienė ir Marius
Dubnikovas. Bendradarbiaujant su VU SA EVAF suorganizuotas 3 paskaitų
ciklas ir protmūšis „Investavimo ABC: nuo ko pradėti?", siekiant padėti
jauniems žmonėms žengti pirmuosius sėkmingus žingsnius investavime.
Kitame renginyje „Sankcijos Rusijai. Kokią įtaką tai turės mums ir
ekonomikai?" su Pauliumi Kunčinu apžvelgtos aktualijos susiklosčius
ekstremaliai situacijai pasaulyje. Be to, pradėta leisti tinklalaidė
naujame VU SIF YouTube kanale su Viliumi Oškeliūnu.

VU SIF augti ir tobulėti ataskaitiniu laikotarpiu padėjo žurnalas
„Investuok", UAB „Gaudera", Lietuvos bankas, UAB „Gerovės valdymas",
IFSA, Vilniaus universiteto Studentų atstovybė, Vilniaus universiteto
Verslo mokykla bei Vilniaus universitetas.

## Karjeros dienos\'22

![](/img/pkp-logo/KD_logotipas.png)

_Ataskaitiniu laikotarpiu projekto veiklą koordinavo Eglė Jašinskaitė._

Vilniaus universiteto Karjeros dienos – VU SA projektas, leidžiantis
studentams susipažinti su potencialiais darbdaviais, užmegzti naujus
ryšius ir savarankiškai pradėti karjeros kelią. Projektu siekiama padėti
studijuojantiesiems įsitvirtinti darbo rinkoje ir tapti paklausiais savo
srities specialistais.

Šių metų pagrindinis renginys VU Karjeros dienos 2022 buvo
suorganizuotas kovo 21–24 d., o vasario 22 d. ir kovo 3 d. įvyko VU
Karjeros diena Kauno fakultete ir VU Karjeros diena Šiaulių akademijoje.
Į projektą įsitraukė 76 įmonės ir finansiniai rėmėjai. Taip pat
suorganizuoti 4 papildomi renginiai, kurių metu gvildentos įvairios
temos, susijusios su karjera. Sklandžią viso projekto eigą padėjo
užtikrinti suburta 111 vadovų, narių ir savanorių komanda. Didžiausi šių
metų pokyčiai – papildomų renginių organizavimas, narių įtraukimas
beveik viso ataskaitinio laikotarpio metu ir atskirų VU Karjeros dienų
renginių organizavimas ne Vilniuje esančiuose VU KAP (kamieniniuose
akademiniuose padaliniuose). Iniciatyva, kuria labiausiai didžiuojamės
– Hackathon\'as, kurio metu studentų komandos turėjo galimybę laimėti
net 4500 EUR prizą įsteigtą FRANMAX.

## Be etikečių

![](/img/pkp-logo/Be_etikečių_logotipas.jpg)

_Ataskaitiniu laikotarpiu programos veiklą koordinavo Julija Baublinskaitė._

Be etikečių – nuo 2010-ųjų VU SA vykdoma programa, aktyviai veikianti
socialinės atskirties mažinimo ir žmogaus teisių srityse. Programa
siekiama paneigti visuomenėje nusistovėjusius stereotipus, skatinti
visapusę socialiai pažeidžiamų grupių integraciją bei kurti pagarbų
tarpusavio santykį Vilniaus universiteto bendruomenėje. Pagrindinės
vertybės – lygybė, atvirumas ir pagarba kiekvieno žmogaus
individualumui.

Šiais metais Be etikečių skyrė dėmesį atskiroms socialiai pažeidžiamoms
grupėms. Buvo suorganizuoti 4 renginių ir projektų ciklai: LGBTQ+
kultūros festivalis Kultūra visų, feminizmo savaitė, negalios savaitė ir
etninių mažumų mėnuo. Kiekviename šių teminių ciklų buvo siekta
įsigilinti į jame reprezentuojamos grupės patirtis, supažindinti tiek su
jos laimėjimais, tiek su problemomis, suteikti platformą tos grupės
atstovėms (-ams) kalbėti apie joms ir jiems svarbius kasdienio gyvenimo
bei aktyvizmo aspektus. Taip pat tęstos programos tradicijos: rugsėjo
mėnesį Be etikečių žygiavo Lietuvos LGBTQ+ pride eitynėse, pirmą kartą
surengtose Kaune; diskutuojant apie psichologinių sutrikimų
stigmatizavimą prasmingai paminėtas Helovinas ketvirtą kartą
organizuojamoje Halofobijoje; tęsiant ilgametį bendradarbiavimą su
Universiteto LGBT+ grupe surengta diskusija apie LGBTQ+ teisių padėtį
Lietuvoje bei Europoje.

2021-aisiais buvo atnaujinta programos stiliaus knyga ir atitinkamai
pakeista komunikacija socialinėse medijose: pereita nuo edukacinio
turinio, skirto beveik visiškai su socialiai pažeidžiamomis grupėmis
nesusiduriantiems žmonėms, prie gilesnių tekstų, iš auditorijos
reikalaujančių tam tikro ankstesnio susipažinimo su pateikiama tema,
taip pat stengtasi prasmingai reaguoti į aktualijas. Buvo tęsiama įrašų
serija #KulturaVisu, pristatanti skaitytojams įvairių krypčių menininkus
iš socialiai pažeidžiamų grupių, o ją papildė naujas projektas
#DragZodynelis, kurio įrašuose supažindinama su drag kultūros terminais
ir istorija.

## VU JEK

![](/img/pkp-logo/JEK_logotipas.png)

_Ataskaitiniu laikotarpiu klubo veiklą koordinavo Klaudija Pukalskaitė._

Vilniaus universiteto Jaunųjų energetikų klubas (VU JEK) – VU SA
klubas, vienijantis jaunimą, besidomintį įvairių rūšių energetika,
ekonominiais, politiniais ir techniniais aspektais. Organizuodami
renginius, skleisdami informaciją, VU JEK nariai dalijasi turimomis
energetikos žiniomis.

Svarbiausiomis šių metų klubo veiklomis galima laikyti bendradarbiavimą,
ryšių užmezgimą su įmonėmis ir dalyvavimą kitų organizacijų bei
padalinių organizuojamose veiklose, renginiuose.

Šiemet į klubą buvo pritraukta daug įvairių studijų programų pirmo kurso
studentų, o renginiai sulaukė visuomenės susidomėjimo. Klube
orientuotasi į didesnius projektus ir pradėta juos vykdyti. Vienas iš
tokių projektų – VU JEK stalo žaidimas ar žurnalo Progressus antras
numeris. Taip pat šiemet klubo nariai turėjo išskirtinę galimybę
aplankyti Antalieptės muziejų ir jį atnaujinti mokymų metu.

## ESN VU

![](/img/pkp-logo/ESN_logotipas.png)

_Ataskaitiniu laikotarpiu programos veiklą koordinavo Simonas Bendinskas._

ESN Vilnius University – VU SA programa, skatinanti studentų mobilumą
bei padedanti užsienio studentams sėkmingai integruotis Vilniaus
universitete. Pagrindinis ESN Vilnius University tikslas – padėti į VU
atvykstantiems užsienio studentams prisitaikyti naujoje aplinkoje,
supažindinti juos su studijų tvarka, mūsų šalies kultūra bei
tradicijomis.

ESN Vilnius University veikla buvo orientuota į įvairių renginių, skirtų
užsienio studentų integracijos didinimui ir bendruomeniškumo skatinimui,
organizavimą. Kaip ir kiekvieną semestrą veikla tradiciškai pradėta su
Orientation Week, kurios metu stengtasi supažindinti užsienio studentus
tarpusavyje bei suteikti visą būtinąją informaciją apie Universiteto
gyvenimą, infrastruktūrą, Lietuvos kultūrą, studentų galimybes bei
teises. Atsižvelgiant į pandeminę situaciją, metų eigoje studentams buvo
teikiama visa būtina ir aktuali informacija apie COVID-19 viruso plitimo
valdymo kelius Lietuvoje, taikomus ribojimus, saugumo priemones. Kartu
studentams buvo suteikta ir kontaktinė informacija užsikrėtimo liga
atveju.

## Kendo klubas

![](/img/pkp-logo/Kendo_klubo_logotipas.jpg)

_Ataskaitiniu laikotarpiu klubo veiklą koordinavo Vytenis Almonaitis._

Vilniaus universiteto Kendo klubas – nuo 2008 m. veikianti VU SA
japoniško fechtavimo studija, skirta tiek pradedantiesiems, tiek
norintiems tobulinti jau turimus įgūdžius. VU Kendo klubas siekia ne tik
populiarinti kendo sportą ir skatinti aktyvią gyvenseną, bet ir burti
japoniškais kovos menais besidominčius studentus, garsinti Vilniaus
universiteto vardą Lietuvoje ir pasaulyje, dalyvaudamas varžybose ir
kituose renginiuose.

Ataskaitiniu laikotarpiu klubas dalyvavo pirmakursiams skirtoje VU
Karjeros dienų ašimi esančioje kontaktų mugėje. Dėl susiklosčiusios
pandeminės situacijos šalyje, klubas, laikydamasis saugumo reikalavimų,
negalėjo vykdyti treniruočių bei dalyvauti varžybose. Nepaisant to,
studijos atstovai socialinėse medijose sekėjams pristatė solinių ir
porinių treniruočių galimybes bei kvietė visus sportuoti.

## SGV

![](/img/pkp-logo/SGV_logotipas.png)

_Ataskaitiniu laikotarpiu projektui vadovavo Aurelija Vasiliauskaitė._

Studentiško gyvenimo vadovas (SGV) – tai VU SA leidinys skirtas
palengvinti pirmakursių bei iš užsienio į Vilniaus universitetą
studijuoti atvykstančių studentų gyvenimo naujame mieste (ar šalyje)
pradžią. Pagrindinis SGV tikslas – skatinti studentų savarankiškumą,
aktyvią veiklą ir, žinoma, užtikrinti sklandų įsiliejimą į didžiausios
Lietuvoje akademinės bendruomenės narių gretas. Tam, kad pavyktų kuo
efektyviau įgyvendinti šį tikslą, užtikrinta, kad leidinys jau antrus
metus studentus pasiektų nebe knygos, o internetinio puslapio
sgv.vusa.lt pavidalu. Dėl šios priežasties SGV gali būti ne tik
informacijos šaltiniu metų pradžioje, tačiau ir visais studijų metais,
nes šiame leidinyje galima rasti visą reikalingą informaciją, susijusią
su svarbiausiais Universiteto procesais, teikiamomis paslaugomis bei
laisvalaikiu.

## Rašytojų klubas

![](/img/pkp-logo/Rašytojų_klubo_logotipas.png)

_Ataskaitiniu laikotarpiu klubo veiklą koordinavo Nikolajus Elkana Eimutis._

VU Rašytojų klubas – 2013 m. susibūrusi draugija, vienijanti rašančius
ir literatūra besidominčius VU bendruomenės narius. VU Rašytojų klubo
tikslas yra ne tik suburti rašančius žmones, tačiau ir skatinti labiau
domėtis literatūra, pažvelgti į ją iš kūrėjo, kritiko, skaitytojo ir
klausytojo pusės.

VU Rašytojų klubo nariai rengia atviras paskaitas apie įdomiausius
literatūrinius judėjimus ir ryškiausius pasaulinės ir lietuvių
literatūros kūrėjus, rengia savos kūrybos skaitymo renginius,
organizuoja susitikimus su rašančiaisiais, rengia filmų, sukurtų pagal
literatūros kūrinius, peržiūras ir diskusijas, bendrauja su aktoriais.

VU Rašytojų klubas šiais metais daug dėmesio skyrė visuomenės švietimui:
nuo sausio mėnesio aktyviai pradėta kelti tekstus bei vaizdinę medžiagą
apie įvairius Lietuvos ir pasaulio meno sričių atstovus, iškilias
asmenybes Instagram paskyroje, kuri sulaukė didelės sėkmės. Ėmėme
dalintis lietuvių poetų kūryba story formatu, publikavome išsamesnio
pobūdžio eseistinius straipsnius Facebook paskyroje. Prasidėjus karui
Ukrainoje kasdien vertėme ir dalinomės Ukrainos poetų kūryba
socialiniuose tinkluose, bendradarbiaudami su VU Jaunųjų žurnalistų
organizacija skaitėme ukrainiečių poeziją debatų metu. Taip pat
bendradarbiavome su programa Be etikečių rengdami, vertindami 9–12
klasių mokinių rašinių konkursą Metamorfozės: etninių tapatybių sandūra
kaip atspirtis pokyčiams visuomenėje.

## HEMA

![](/img/pkp-logo/HEMA_logotipas.jpg)

_Ataskaitiniu laikotarpiu klubo veiklą koordinavo Gintarė Vaičekauskytė._

VU HEMA (Historical European Marchal Arts) klubas – naujai savo veiklą
pradėjęs ir susikūręs klubas. HEMA (arba IEKM) – tai istoriniai Europos
kovos menai, ilgųjų kalavijų treniruotės, paremtos informacija iš
senovės meistrų vadovėlių. VU HEMA klubas siekia suteikti galimybę
studentams praktikuotis bei susipažinti su šiuo kovos menu, bei skatina
palaikyti fizinį aktyvumą.

Ataskaitiniu laikotarpiu viena svarbiausių naujo klubo užduočių –
studentų supažindinimas su HEMA bei naujų ir jau lankančių narių būrimas
į besikuriančią bendruomenę. Šiais metais teko sudalyvauti ir pristatyti
save SMMS (Studentai – moksleiviams, moksleiviai – studentams)
stovykloje.

## Foto klubas

![](/img/pkp-logo/Fotoklubo_logotipas.jpg)

_Ataskaitiniu laikotarpiu VU Fotoklubui pirmininkavo Gabija Raubaitė ir Andranik Karagezian._

VU Fotoklubo misija – puoselėti ir brandinti studentų įvairovę bei
kūrybiškumą pasitelkiant vieną žaviausių meno krypčių – fotografiją.
Visgi šiais mokslo metais supratome, jog mūsų misija taip pat
neatsiejama ir nuo pastovaus bendradarbiavimo su Vilniaus universitetu.
Džiaugiamės gaudami šansą suteikti fotografijos paslaugas tokiai
įvairovei programų, klubų bei projektų ir galėdami užfiksuoti
Universiteto istorijas.

Šiais metais mūsų veikla buvo orientuota į 3 pagrindines kryptis: narių,
VU bendruomenės ir visuomenės.

Klubo nariams stengėmės sukurti bendruomenę, kurioje ir fotografija
besidomintys, ir entuziastai, ir pažengę profesionalai galėtų leisti
laiką kartu bei dalintis patirtimi. Abiejų semestrų metu rengėme veiklą
grupėse, kuriose vykdėme mokymus bei įvarius praktinius užsiėmimus.
Rudens semestro pabaigoje surengėme savo pirmą gyvą fotografijos parodą
Pokytis CR rektorato koridoriuje. Daugeliui klubo narių tai buvo pirma
fotografijos paroda, kurioje jie galėjo didžiuotis savo darbais. Taip
pat pirmą kartą susitikome su Fotoklubo alumni nariais, iš kurių
pasisėmėme įkvėpimo tolimesnėms veikloms. Nariams skirtas veiklas ne
kartą vykdėme dviem kalbomis, įtraukdami klubu susidomėjusius užsienio
studentus.

VU bendruomenei suteikėme fotografijos paslaugas beveik visur ir visada.
Pavasario semestrui einant į pabaigą net nebežinome, kur dėti vien per
šiuos metus užfiksuotas nuotraukas, kadangi nuolat pildosi mūsų
talpyklos. Užfiksavime kone kiekvieno klubo ir projekto veiklas, o taip
pat ir VU Kultūros centro kolektyvų pasirodymus. Kaip sakoma angliškai
– sharing is caring. Vedami šios minties surengėme du atvirus
fotografijos pagrindų mokymus VU bendruomenei.

Galų gale visuomet stengėmės išlikti visuomeniški bei aktyvūs viešumoje.
Nuolatos fiksavome įvairiausius kadrus – nuo ryškiausių valstybinių
švenčių iki skaudžiausių protestų. Išlikome neabejingi ir atsakingi
kartu su visa VU SA.

Dėkojame Vilniaus universitetui ir visai VU SA už nenutrūkstantį
bendradarbiavimą, glaudų ryšį bei suteikiamas galimybes augti, veikti ir
klestėti.

## Antropologų klubas

![](/img/pkp-logo/Antropologų_klubo_logotipas.png)

_Ataskaitiniu laikotarpiu klubo veiklą koordinavo Ivan Trunov._

VU Antroklubas yra antropologija besidominčių ir antropologijos lauke
veikiančių akademinės aplinkos narių bendruomenė. Šioje bendruomenėje
kuriama tarpdiscipliniška erdvė idėjų mainams ir populiarinama
antropologija bei socialiniai mokslai.

Šiais metais klubas organizavo neformalius narių susitikimus, kurių metu
klubo nariams buvo suteikta galimybė aptarti savo pačių atliekamus
tyrimus bei mokslines veiklas. Filmavome mūsų tinklalaidės epizodus
Antrieji pokalbiai (juos galite rasti mūsų Facebook puslapyje). Taip pat
įvyko renginys Aš gėjus. Aš lesbietė. VU studentų tyrimai atsiskleidimo
tema, kuriame buvo kalbama apie atliktus 2 socialinius tyrimus.

## Gyvybės mokslų konferencija The COINS 2022

![](/img/pkp-logo/The_COINS_logotipas.jpg)

_Ataskaitiniu laikotarpiu veiklą koordinavo Daniel Šematovič_

Gyvybės mokslų konferencija The COINS – VU SA projektas, organizuojamas
studentų. Tai yra mokslinis renginys, kuriuo siekiama skatinti studentų
mokslinę veiklą, domėjimąsi naujausiais mokslo pasiekimais bei plėsti
akademinius bei profesinius ryšius. Konferencija kviečia aukščiausio
lygio mokslininkus skaityti pranešimus mūsų Universitete, taip garsinant
jį akademinėje tarptautinėje bendruomenėje. Lygiai taip pat siekiame
šviesti moksleivius bei visuomenę apie mokslo naujienas, leisti
susipažinti su gyvybės mokslų tyrimais, taip skatinant pasirinkti savo
profesinį kelią būtent šioje srityje.

2021 m. vykusi The (Extra)ordinary COINS 2021 konferencija vyko vasario
27 dieną virtualioje erdvėje, šios konferencijos metu savo paskaitas
skaitė prof. V. Šikšnys bei dr. G. Olendraitė. Konferencijos stendinių
pranešimų sesija vyko 2021 m. kovo 30 dieną virtualioje erdvėje ir
pritraukė iki 90 pranešėjų. 2021 metais buvo suorganizuoti dveji
renginiai studentams: stendinių pranešimų bei straipsnių rašymo
dirbtuvės, pastarosios sulaukė didelio susidomėjimo ir pritraukė virš
150 dalyvių.

Šiais metais organizuota The COINS 2022 konferencija vyko vasario 28 d.
– kovo 3 d. virtualioje erdvėje. Suburta beveik 40 organizatorių
komanda, užtikrinusi, kad pasiruošimas bei visos konferencijos veiklos
vyktų sklandžiai. Konferencijoje kasdien dalyvaudavo po 130 žmonių,
pasiektas rekordinis studentų stendinių pranešimų skaičius – 125.
Paskaitas skaitė 13 aukščiausio lygio lektorių iš užsienio
neurobiologijos, astrobiologijos, bioinformatikos, baltymų ir genų
inžinerijos, ląstelės biologijos temomis, tarp jų ir 2016 m. Nobelio
premijos laureatas chemijos srityje seras Fraser Stoddart. Konferencijos
metu vyko 3 diskusijos studentų mokslinės veiklos skatinimo,
biostartuolių bei audinių inžinerijos temomis. Taip pat, suorganizuota
programa su laboratoriniais darbais bei paskaitomis moksleiviams ir
pritraukusi 120 moksleivių iš įvairių Lietuvos mokyklų.

## Jaunųjų žurmalistų draugija

![](/img/pkp-logo/JŽD_logotipas.jpg)

_Ataskaitiniu laikotarpiu draugijai vadovavo Gabija Strumylaitė._

2021 m. rugpjūčio 28 d. – pirmasis VU JŽD steigiamasis susitikimas. Nuo
rugsėjo mėn. Draugija pradėjo vykdyti aktyvią organizacijos kūrimosi
veiklą, sujungiančią studentus ir moksleivius iš visos Lietuvos.

2021 m. spalio mėn. draugija pradėjo bendradarbiavimą su „15min" portalo
redakcija. Draugijos nariai rašo tekstus įvairiomis temomis,
fotografuoja ir filmuoja, o jų darbai publikuojami su specialia VU
Jaunųjų žurnalistų draugijos žyma. Pvz.:
https://www.15min.lt/gyvenimas/naujiena/augintiniai/sunu-vedle-migle-kazenaite-man-parodos-svarbios-ne-tik-del-pasiekimu-1036-1578142

VU JŽD kviečia visus norinčius atvykti į įvairius viešus mūsų narių
organizuojamus renginius. 2021 m. spalio 18 d. VU Istorijos fakultete
vyko renginys su žurnalistais Rita Miliūte ir Ryčiu Zemkausku. 2021 m.
gruodžio 5 d. Filologijos fakultete surengėme atvirą diskusiją apie
„Nacionalinę ekspediciją". Apie ją plačiau papasakojo LRT „Nacionalinės
ekspedicijos" iniciatoriai Edmundas Jakilaitis ir Alfredas Bumblauskas.
Kovo 14 d. VU Komunikacijos fakultete įvyko diskusija „Ukraina ir
Rusija: kiek toli siekia (ne)sutarimų šaknys? su doc. dr. Grigorijumi
Potašenko ir doc. dr. Česlovu Laurinavičiumi. Prie šių renginių išvien
dirbome su kitais VU PKP – VU Fotoklubu, VU Rašytojų klubu.

Formalių ir neformalių užsiėmimų metu organizacijoje skiriamas dėmesys
visapusiškam asmeniniam narių tobulėjimui. 2021 m. lapkričio 20 d.
Komunikacijos fakultete vyko kūrybinės dirbtuvės su komunikacijos
eksperte Sandra Galdikaite. Organizuotos online paskaitos-susitikimai su
profesionaliais žurnalistais (2022 m. kovo 1 d. paskaita „Straipsnių
rašymo ABC" su „15min" žurnaliste Violeta Grigaliūnaite, 2022 m. kovo 17
d. susitikimas su LRT užsienio naujienų žurnalistu Benu Gerdžiūnu). Per
2022 m. siekiame įsteigti premiją, skirtą jauniesiems žurnalistams. Šiuo
tikslu bendradarbiaujame su Romo Sakadolskio akademinio žurnalistikos
forumo organizatoriais. Sausį jau aptarėme pirmuosius galimus būsimo
konkurso nuostatus. Į projektą siektume įtraukti kuo daugiau Lietuvos
švietimo įstaigų, žurnalistinių būrelių atstovus ir individualiai
žurnalistika besidominčius jaunus žmones. Informaciniais partneriais jau
sutiko būti portalo „15min" redakcija.

Reaguodami į Rusijos pradėtą karą Ukrainoje, nuo kovo mėnesio tapome
vienais pirmųjų „Laisvės TV" projekto suukraina.lt partnerių. Šis
projektas sistemina visą svarbiausią informaciją lietuviams ir į mūsų
šalį atvykusiems karo pabėgėliams. Dešimties VU JŽD narių komanda dirba
ties duomenų tinklalapyje pildymu. Jie ieško informacijos apie
renginius, pagalbą teikiančias organizacijas, galimybes aukoti daiktus
arba pinigus, tikrina šaltinius, skelbiančius naujienas apie karą, bei
padeda ieškoti atsakymų į puslapio lankytojams kylančius klausimus.

VU JŽD siekia atverti kuo įvairesnį galimybių spektrą savo nariams,
todėl plačiai ir atvirai bendradarbiaujame su žurnalistikos centrais,
redakcijose ar pavieniui dirbančiais profesionaliais žurnalistais,
tarpdisciplininiame lauke veikiančiais ekspertais. Nuolat sulaukiame
pasiūlymų atvykti į kitų organizacijų renginius, įsitraukti į įvairaus
žanro projektus. Pvz.: 2022 m. balandį mūsų narė Ūla Klimaševska
prisidėjo prie tiriamosios žurnalistikos centro „Siena" atlikto
žurnalistinio tyrimo „Jonas ir generolas: kas sieja Joną Pinskų ir
Rusiją". Nuoroda:
[čia](https://www.siena.lt/news/jonas-ir-generolas-kas-sieja-jona-pinsku-ir-rusija)

Nuolatos mąstome ir planuojame organizacijos ateities veiklas,
stengiamės kiek įmanoma labiau įsiklausyti į VU JŽD narių poreikius.
Artimiausiu metu daugiau dėmesio skirsime gilesnei narių integracijai,
tarpusavio ryšio stiprinimui (gegužę organizuojamas protmūšis, kiti
socialinio tipo renginiai), bandysime pasiekti daugiau kūrybingų
Lietuvos moksleivių, galinčių organizacijos rėmuose atskleisti savo
potencialą. Vasarą–rudenį planuojama kūrybinė stovykla, jau svarstome
apie rudens sezono diskusijas ir viešus renginius aktualiausiomis
temomis su Lietuvos ir tarptautinėje erdvėje veikiančiais žmonėmis.
Toliau vykdysime Premijos organizavimo darbus su profesionaliausiais
žurnalistikos atstovais šalyje.

## Naujos iniciatyvos

Ataskaitiniu laikotarpiu buvo siekiama smarkiai plėsti ir didinti
studentų iniciatyvų tinklą. Šiam tikslui pasiekti buvo organizuojamas
renginys „hackVU", kurio metu mūsų bendruomenę papildė kelios naujos
iniciatyvos. Taip pat pirmuosius žingsnius pradėjo ir keletas kitų
iniciatyvų - Protmūšių, muzikos klubas.

## Labdaros ir paramos fondas Ateičiai

Vilniaus universiteto Studentų atstovybė 2018 m. įkūrė labdaros ir
paramos fondą _Ateičiai_, skirtą Vilniaus universiteto studentų gerovei
kurti. Fondas buvo įkurtas siekiant atstovauti įvairius studentų
poreikius.

Ataskaitiniu laikotarpiu labdaros ir paramos fondas Ateičiai,
platindamas atributiką tiek fizinėje, tiek elektroninėje parduotuvėse,
viešino ir garsino Vilniaus universiteto vardą. Šiemet taip pat
suorganizuotos vienos dienos išvažiuojamosios parduotuvės įvairiuose
Universiteto padaliniuose bei studentams suteikta galimybė įsigyti
atributikos Universitete vykstančių renginių metu. Be to, fondas plečia
bendradarbiavimą su Universitetu – pasirašyta bendradarbiavimo sutartis
su VU muziejumi dėl jų gaminamos produkcijos pardavinėjimo VU
atributikos parduotuvėje (atvirlaiškiai, magnetukai ir kt.).

Taip pat
šiais metais tęsiama iniciatyva – renkama 1,2 % GPM parama, kuri bus
tikslingai naudojama atvykusių ukrainiečių studentų (-čių) integracijai
į Universitetą. Už surinktas lėšas bus perkami būtini buities daiktai,
higienos priemonės ar kitos prekės, skirtos atvykusiems studentams
(-ėms) bei reikalingos kokybiškam studijų procesui užtikrinti.
Praėjusiais metais taip pat buvo renkama parama, o susiklosčius
dabartinei situacijai Ukrainoje nuspręsta surinktą paramą skirti
atvykusių ukrainiečių studentų (-čių) integracijai į VU bendruomenę bei
jų gyvenimo sąlygoms Lietuvoje gerinti.

Labdaros ir paramos fondo Ateičiai veikla yra socialiai atsakinga bei
kurianti kapitalą Vilniaus universiteto studentų gerovės labui.
