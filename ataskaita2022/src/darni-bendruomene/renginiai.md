---
outline: deep
---

# Bendruomenę buriantys renginiai

## Tarptautinė studentų diena ir VU SA 32 gimtadienis

Kiekvienų metų lapkričio 17 d. yra švenčiama Tarptautinė studentų diena
ir VU SA gimtadienis. Šiais metais VU SA įgyvendino trijų renginių
ciklą, skirtą paminėti šioms svarbioms datoms.

### #ateitieskūrėjai. Ką gali studentai?

Lapkričio 17 d. VU Mokslinės komunikacijos ir informacijos centre (MKIC)
įvyko konferencija #ateitieskūrėjai. Ką gali studentai?

- Konferencijos metu kartu su LR Seimo švietimo ir mokslo komiteto
  pirmininku prof. Artūru Žukausku ir VU SA prezidente Neda Žutautaite
  diskutavome apie aukštojo mokslo pokyčius ir pokyčių įtaką kiekvieno
  studento (-ės) studijoms bei ateities perspektyvoms.
- Taip pat kartu su Mariumi Skuodžiu, Justinu Jaruševičiumi, Urte
  Builyte ir Aivaru Vilučiu kalbėjome apie tarptautines studentų
  (-čių) patirtis bei jų praturtinamą studijų laikotarpį.
- Uždaromosios diskusijos metu atsakymo į klausimą ką vienas studentas
  (-ė) gali pakeisti Universitete ir už jo ribų ieškojo Jaunimo
  reikalų departamento vyriausioji specialistė Laima Jasionytė, VU
  Studijų kokybės ir plėtros skyriaus vadovas bei kadenciją baigęs VU
  SA prezidentas Andrius Uždanavičius ir Lietuvos žydų bendruomenės
  tarybos narė, valdybos pirmininkė dr. Janusz Korczak, OXYGEN
  partnerysčių ir bendruomenių direktorė, Europos žydų studentų
  sąjungos valdybos narė bei buvusi viceprezidentė Amit Goldman.

### #ateitieskūrėjai. Kompetencijų mugė

Lapkričio 18 d. VU Centriniuose rūmuose vyko #ateitieskūrėjai.
Kompetencijų mugė – dirbtuvės, užsiėmimai, paskaitos, kurių metu
studentai (-ės) turėjo galimybę ugdyti kompetencijas, įgyti naujų žinių
bei susipažinti su VU SA programomis, klubais ir projektais bei
Universitete veikiančiomis organizacijomis. Renginio metu sutikome ir
artimiau pabendravome su atstovais (-ėmis) iš programos Be etikečių, VU
Fotoklubo, Antroklubo, VU Studentų investicinio fondo bei iGEM.

### #ateitieskūrėjai. HackVU

Lapkričio 19 d. renginių ciklą užbaigėme iniciatyvų kūrimo renginiu
#ateitieskūrėjai. HackVU, kurio metu studentai (-ės) kūrė ateities
idėjas, galinčias padėti spręsti problemas ir iššūkius, su kuriais
susiduria studentai (-ės) Universitete.

VU SA savo ruožtu pasiūlė idėjas, prie kurių skatino jungtis
užsiregistravusius dalyvius (-es): Žalias universitetas. Tvarūs tikslai;
Kaip efektyviai mokyti ir mokytis nuotoliniu būdu; Kaip skatinti
aukštojo mokslo plėtrą regionuose; Kaip kultūra integruoti į studijas;
Kaip didinti studentų skaitmeninį raštingumą.

## Padalinių dienos

Vieni didžiausių VU SA renginių yra padalinių dienos, besitęsiančios
įspūdingai ilgą laiką ir tapusios svarbia ir gražia tradicija,
skatinančia viso padalinio bendruomeniškumą ir studentiškų tradicijų
išsaugojimą. Šiais metais devynios padalinių dienos siūlė studentams
(-ėms) nuostabių ir įvairių renginių ciklus.

### IfDi'44

Istorikams, istorijos ir praeities mylėtojams bei visai VU Istorijos
fakulteto bendruomenei VU SA IF surengs **IFDi'44**, kurių metu kvies
dalyvauti knygų pristatymuose, orientacinėse varžybose ir tradicija
tapusiose futbolo rungtynėse, Korp!tilia organizuos diskusijas ir
protmūšius, pasinerti į istoriją kvies lyg feniksas iš pelenų sugrįžęs
IF teatras, o viską vainikuos bendruomenės vakaras.

### MIDI

Po ilgesnės, pandemijos padiktuotos, pertraukos VU SA MIF žengė pilna
koja su šūkiu „Atrask MIDI iš naujo!". Didžiausias VU MIF studentų
(-čių) organizuojamas matematikų ir informatikų renginių ciklas grįžo su
tradiciniais, visų pamiltais renginiais: orientacinėmis varžybomis, LAN
Party, šachmatų turnyru, sporto dienomis, konferencija, įmonių muge,
protmūšiu ir uždarymo vakaru. Pirmą kartą surengtos 1974-aisiais,
**MIDI** šiemet organizuojamos jau 41–ąjį kartą.

### Filologų naktys

Universiteto romantikai, kalbą mylintys bei ja gyvenantys filologai
šiemet visą universiteto bendruomenę kvietė dalyvauti **Filologų naktyse**,
kurios vyko jau 22 kartą! VU SA FilF organizuotose kalbų
mokyklėlėse dalyviai mokėsi latvių ir ispanų kalbų, protmūšyje "Sakiau -
pagalvosiu" susirinko 14 komandų iš 7 skirtingų fakultetų, kurios
demonstravo savo filologines žinias, o atvirojo mikrofono renginyje
"Teskamba žodžiai" dalyviai skaitė savo kūrybos tekstus, atliko
dainuojamąją poeziją, taip pat visus nustebinęs studentas iš VU Šiaulių
akademijos, kuris atliko Lietuvos bei Ukrainos himno interpretacija
saksofonu!

### Politologų dienos

**Politologų dienos\'22** šiemet susijungė su VU TSPMI 30 gimtadieniu,
tai didžiausias šių metų renginys institute sutelkęs plačią, tačiau
tikrai glaudžią VU TSPMI bendruomenę! Politologų dienų metu savaitę
trukę renginiai atgaivino senas studentų (-čių) tradicijas, atsiminė
praeitį ir įnešė naujovių. Tinklalaidžių serija po(p)litika, kurioje
buvo kalbinami Ramūnas Zilnys ir Arūnas Valinskas, pabėgimo kambarys
kuriame studentai (-ės) ir kiti bendruomenės nariai patikrino savo
žinias apie antiką ir filosofiją, krepšinio varžybos sutelkusios
studentus (-es), dėstytojus (-as), administraciją ir net Seimo narius
(-es), protmūšis, kuriame kiekvienai komandai į pagalbą atėjo TSPMI
dėstytojai (-os), renginys skatinantis viešai kalbėti apie svarbius
dalykus, be užuolankų, garsiai, atsistojus ant bačkos, diskusija su VU
TSPMI alumnais (-ėmis), kurioje jie atsimena savo studentavimo laikus ir
savaitės užbaigimas - diskusija, kurioje dalyvavo Prezidentė Dalia
Grybauskaitė, Užsienio reikalų ministras Gabrielius Landsbergis ir VU
TSPMI atstovai, bei bendruomenės vakaras, už kurio bilietus surinktus
pinigus paaukojome \"Blue/Yellow\" organizacijai.

### MeDi

**MeDi** - nuo 1783-ųjų metų švenčiama tradicinė Vilniaus universiteto
Medicinos fakulteto šventė, viena seniausių Vilniaus universitete. Šiais
metais, kaip ir kasmet, VU SA MF įgyvendino renginių ciklą, orientuotą į
VU MF studentus (-es), VU bendruomenę, plačiąją visuomenę bei jos
švietimą sveikatos klausimais. Šių metų tematika - priklausomybės.
Tikslas buvo pasiektas viešomis paskaitomis ir veiklomis, kurios buvo
įgyvendintos bendradarbiaujant su įvairiomis organizacijomis, sąjungomis
ir privačiomis įmonėmis. Pramogos taip pat neliko užmirštos - naktinės
orientacinės ir naktis fakultete kaip niekada suartino bendruomenę.

### Fiesta Personae

Kasmet pavasarį atgimstantis Filosofijos fakulteto dienų renginys -
**Fiesta Personae**. Šiais metais Fiestos feniksas kartu su paslaptinga
viešnia Fortūna vėl atnešė šventę į gyvą erdvę su atidaromuoju renginiu
D.I.S.P.U.T.A.S, džiuginančiu skirtingų ir įvairiapusių penkių institutų
renginiais bei uždaromuoju koncertu \"Bardų vakaras\". Kaip visuomet,
fakulteto dienų metu buvo išleistas ir laikraštis \"Bursų kiemas\".

### Merkurijaus dienos

VU SA EVAF organizuojamos **Merkurijaus dienos** šiais metais mus
džiugino automobilių orientacinėmis varžybos, "Būk sotesnis už
Merkurijų\'22" valgymo varžybomis ir viktorina sekančia po jų,
komandinių žaidimų vakaru bei "Vakarok su Merkurijumi\'22" uždaromuoju
koncertu. Renginiai buvo skirti skatinti studentų (-čių)
bendruomeniškumą vykdant socialinę atskirtį mažinančias ir tarpusavio
bendravimą skatinančias veiklas. Vienas iš naudojamų metodų pasiekti
šiuos tikslus buvo renginių veiklų, informacijos bei žaidimų vertimas į
anglų kalbą ir aktyvus užsieniečių integravimas. Taip pat, aktyvių
veiklų metu buvo lavinami studentų (-čių) komandinio darbo, problemų
sprendimo, analitinio bei kritinio mąstymo gebėjimai.

### TeDi

Šiais metais **TeDi'22 (Teisininkų dienos)** Atidaromoji konferencija
išplaukė į tarptautinius vandenis. Renginyje specialistai ir teisės
žinovai gvildeno „Rusijos karas prieš Ukrainą: teisė, geopolitika ir
moralė" temą. Renginys vyko nuotoliu, anglų kalba. Antrasis renginys
"Buvo kaip buvo" neigė stereotipą, jog teisė gyva tik teisme,
prokuratūroje, advokatų kontoroje ar kitokioje teisinėje institucijoje.
Trečiasis renginys "Aukcionas" visiems dalyviams suteikiantis galimybę
įsigyti tiek VU TF dėstytojams priklausančių daiktų, tiek patirti
nepamirštamų akimirkų kartu su fakulteto dėstytojais. Prizų steigėjų
tarpe ne vien gerbiami VU TF dėstytojai, seminaristai, bet ir Vilniaus
meras - Remigijus Šimašius.

Ketvirtasis renginys ,,Iš kartos į kartą su
VU TF Alumni" - idėja, siekis užmegzti šiltą ir jaukų pokalbį su
žmonėmis, kurie dalinosi savo atsiminimais apie studentavimo laikus,
tačiau ir įžvalgomis bei patarimais, kurie yra aktualūs mūsų jaunajai
bendruomenei, aptarė rūpimus klausimus, susijusius su studijų ar
karjeros tematika. VU TF SMD baigiamoji konferencija šiais metais subūrė
Vilniaus universiteto teisės bei kitų krypčių mokslininkus, studentus
(-es) ir kitus teisės mokslo entuziastus suteikiant galimybę apžvelgti
šių metų studentų (-čių) inovatyvumą nagrinėjant tarpdisciplininių
sričių santykį su teise. Tai pusmečio darbą vainikuojantis renginys,
kurio metu 6 geriausiai mokslinį straipsnį parašiusios, kompetentingos
komisijos atrinktos komandos pristatė savo darbus.

### Chemikų dienos

56 **Chemikų dienos**, vyko mokslo metų pradžioje, rugsėjo 16-18
dienomis. Per jas VU SA CHGF organizavo viešus laboratorinius darbus ir
spalvingus cheminius šou, kurie visuomenei leido artimiau susipažinti su
chemija ir tuo, kokius stebuklus joje įmanoma pamatyti taip įrodydami,
kad kiekvienas gali ir turi džiaugtis nuostabiu chemijos mokslu. Taip
pat, padalinio bendruomenei buvo surengtas boulingo turnyras ir BBQ
vakaras - renginiai parodė, kad skirtingos kartos, net ir tos kurios jau
baigė studijas, puikiai gali bendrauti, gerai leisti laiką bei kurti
ateitį kartu!
