# VU SA procesų atnaujinimas

## Konsultavimo procesas

VU SA konsultavimas -- centralizuota VU SA konsultavimo sistema, skirta
Vilniaus universiteto studentų konsultacijoms akademiniais,
socialiniais, saviraiškos galimybių Universitete, LSP ir kitais
klausimais. Programa veikia vedina VU SA konsultavimo vadovo (-ės) ir
konsultavimo grupės, sudarytos iš savanorių studentų (-čių),
studijuojančių Vilniaus universitete, išlaikiusių VU SA pagrindinių
socialinių-akademinių žinių testą bei išreiškusių motyvaciją veikti
konsultavimo grupėje.

VU SA konsultavimo grupė, savo aktyvią veiklą pradėjusi 2022 m. sausio
mėn. 1 d., šiuo metu yra atsakiusi į daugiau nei 750 studentų užklausų
elektroniniu paštu, komunikacijos platforma tawk.to ir mobiliuoju
telefonu. Šiuo metu pasitenkinimas VU SA konsultavimu yra įvertintas
bene 500 kartų, 97 proc. bendruomenės narių konsultaciją įvertinus
aukščiausiu įverčiu.

VU SA konsultavimo grupę sudaro:

- Lijana Savickienė (Konsultavimo grupės vadovė, VU KnF)
- Ernestas Basovas (konsultantas, VU KnF)
- Kasparas Japertas (konsultantas, VU GMC)
- Markas Kazlauskas (konsultantas, VU CHGF)
- Raminta Klimaitė (konsultantė, VU KnF)
- Neda Rasimavičiūtė (konsultantė, VU IF)
- Livija Trakelytė (konsultantė, VU TSPMI)

## VU SA Strateginio plano 2022--2025 m. kūrimas

Šiais metais baigiasi VU SA Strateginis veiklos planas, skirtas
2019-2022 m. laikotarpiui. Dėl šios priežasties organizacijoje
peržiūrėjome ir rengėme atnaujintą 2022-2025 m. strateginio veiklos
plano projektą. Į procesą įsitraukė skirtingi organizacijos dariniai bei
jų nariai, projektuojant galimas ateities vizijas sukurtas naujo
strateginio veiklos plano projektas pateiktas VU SA Parlamentui.

## Savirefleksijų kultūra

Šiais metais organizacijoje sukurta naujų procesų, o vienas iš jų --
pradėta diegti savirefleksijų kultūra. Norint tobulėti savo srityje ir
pažvelgti, ar išsikelti tikslai jau pasiekti (o galbūt jų vis dar
siekiama), būtina reflektuoti. Būtent savirefleksijų metu suteikiama
galimybė ne tik įsivertinti save bei savo tobulėjimo procesą, tačiau ir
padėti sau judėti tolyn. Šiais metais organizacijoje buvo sukurtas
savirefleksijos įrankis -- gairinis klausimynas, šalia kurio pateiktas
maketas, kuriame būtų galima užsirašyti atsakymus. Minėtas įrankis
išskirtas į dvi dalis: klausimai skirti kas kelis mėnesius įsivertinti
save organizacijoje ir kasdieniai klausimai leidžiantys savireflektuoti
apie dienos veiklas bei suteikiantys galimybę tobulėti kasdien.

## Nario kelias

Pastaraisiais metais buvo peržiūrimas narystės kelias organizacijoje, o
šiemet priimta koncepcija, paremta efektyvesniu narių iveiklinimu,
kuratorių, studentų atstovų, programų, klubų, projektų ir ilgamečių
narių lygiaverčiu įtraukimu į vykstančius procesus narystės kelią
grindžiant savirefleksijų kultūra. Šios koncepcijos tikslas -- daugiau
dėmesio skirti kiekvieno nario individualiam įgalinimui ir įtraukimui į
organizuojamas veiklas. Kiekvienai narių grupei (pirmamečiai nariai,
kuratoriai, atstovai SPK, ilgamečiai nariai) sukurta konkreti narystės
kelio koncepcija atsižvelgiant į jų darbo specifiką, patirties ir
kompetencijų lygį.
