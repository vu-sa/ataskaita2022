# VU SA projektai

## Projektas „Studentų įsitraukimo į akademinės etikos puoselėjimą universitetinėje bendruomenėje didinimas"

Akademinė etika -- viena pamatinių aukštojo mokslo vertybių -- yra
įtvirtinama tiek Lietuvos Respublikos Mokslo ir studijų įstatyme, tiek
aukštųjų mokyklų statutuose, tad ji tampa svarbia aukštojo mokslo
institucijos pareiga. Vienas iš akademinės etikos principų -- akademinis
sąžiningumas -- yra itin opi problema aukštajame moksle, kurios ugdymui
turi būti skiriamas dėmesys tiek instituciniu, tiek nacionaliniu
lygmeniu.

Siekiant užtikrinti akademinės etikos puoselėjimą aukštojoje
mokykloje, į procesus turi įsitraukti skirtingos bendruomenės grupės,
todėl labai svarbus studentų, dėstytojų bei Universiteto darbuotojų
kompetencijų kėlimas su akademine etika susijusiais klausimais. Siekiant
didesnio studentų įsitraukimo puoselėjant akademinę etiką Vilniaus
universitete, projekto metu įgyvendinami mokymai ir planavimai, kurie
turėtų padėti pagrindus studentų iniciatyvų kūrimui ateityje. Projekte
numatoma ugdyti kompetencijas ir kurti ilgalaikes priemones -- studentai
bus supažindinami su pagrindiniais akademinės etikos principais, bus
ugdomi gebėjimai atpažinti pažeidimus, skatinama jų vengti. Taip pat bus
tobulinamos problemų sprendimo, advokacijos, komunikacinės,
organizacinės, bendradarbiavimo ir kitos kompetencijos, reikalingos
skatinti akademinės etikos kultūrą universitetinėje aplinkoje.

## Projektas „ECSTRA: Employability Competencies for Students Through implementation and Recognition of Activities"

Vienas iš pagrindinių gebėjimų, reikalingų dirbti ir gyventi XXI
amžiuje, yra iniciatyvumas ir verslumas, t. y. asmens gebėjimas idėjas
paversti veiksmais.

Tikime, jog aukštojo mokslo įstaigos turi padėti
studentams (-ėms) įgyti šiuos įgūdžius, todėl VU SA įgyvendina projektą,
kurio tikslas -- padėti studentams (-ėms) įgyti būtinųjų kompetencijų
(verslumo, bendradarbiavimo, problemų sprendimo, tvarumo ir socialinių
inovacijų kūrimo) per savanorišką veiklą, kurios metu būtų sprendžiamos
realaus gyvenimo problemos, pasitelkiant socialines inovacijas.

## Projektas „Viešojo valdymo švietimo srityje gerinimas, įtraukiant nevyriausybines organizacijas"

Šiais metais VU SA baigė įgyvendinti 3 metus trukusį projektą viešojo
valdymo gerinimui. Projekto esmė -- stiprinti projekte dalyvaujančių
organizacijų atstovavimo aktyvumą bei kokybę, gerinant viešojąjį valdymą
švietimo srityje. Jau pasibaigus projektui, matoma, jog projekto
įgyvendinimas leido organizacijoms strateginiu laikotarpiu užtikrinti
kokybišką ir pastovų tikslinės grupės atstovavimą įvairiuose lygmenyse.

Projekto kontekste pateikta 20 pasiūlymų atsakingoms institucijoms dėl
švietimo sistemos tobulinimo Lietuvoje, atlikta 12 tyrimų bei apklausų
bei padarytos jų analizės, sudarytas 1 pozicijų rinkinys; organizuoti
įvairūs mokymai bei konferencijos tiek organizacijų narių kompetencijų
kėlimui, tiek ir didesniam studentų(-čių) įtraukimui.

Šio projekto dėka,
VU SA jau iki tol platus temų ir studentus(-es) liečiančių klausimų
spektras dar labiau išsiplėtė -- savo veikloje galime remtis konkrečiais
ir tyrimais pagrįstais duomenimis (kurių išorės šaltiniuose neretai
rasti sunku arba išvis nėra), o iš jų formuojami studentams(-ėms)
reikšmingi pasiūlymai ir pakeitimai tiek Universiteto, tiek nacionaliniu
lygmenimis. Projekto partneriai: Žinių ekonomikos forumas, Lietuvos
jaunųjų mokslininkų sąjunga, Šiaulių universiteto studentų atstovybė bei
Kauno technologijos universiteto studentų atstovybė.
