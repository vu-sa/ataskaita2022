---
outline: deep
---

![](/img/sveikinimai/neda.jpg)

Mielos studentės ir studentai, Vilniaus universiteto bendruomenės narės
ir nariai, miela VU SA,

Šie metai buvo tikrai neeiliniai – norisi ir džiaugtis, ir dėkoti, o
kartu sunku suprasti, kiek visko dedasi aplink!

Šiemet mums pavyko pasiekti svarbių rezultatų tiek atstovaujant
studentus (-es), tiek stiprinant Organizaciją: atnaujintas VU SA
studentų (-čių) konsultavimo procesas, pradėta plėtoti savirefleksijų
kultūra, parengtas Organizacijos strateginis veiklos planas,
suvienodinti reikalavimai stojantiesiems į aukštąsias mokyklas
nepriklausomai nuo valstybės finansavimo, aukštųjų mokyklų finansavimo
mechanizmas papildytas skatinimu už studijų kokybę, valstybės biudžete
numatyta didesnė lėšų dalis mokslinėms veikloms finansuoti, parengtas
pirminis socialinės dimensijos plano projektas. Taip pat bei gerinama
užsieniečių studentų teisinė padėtis, leidimų laikinai gyventi ir vizų
išdavimo sąlygos, teisės ir sveikatos apsauga!

Didžiuojuosi Organizacija, kad visų šių darbų pavyko pasiekti vis dar
nesibaigusioje pandemijos situacijoje. Dar labiau didžiuojuosi, kad
sugebėjome greitai ir prasmingai sureaguoti į Rusijos pradėtą karą
Ukrainoje – praplėsdami mentorystės programą iš Ukrainos atvykusiems
studentams (-ėms), inicijuodami didesnės finansinės paramos teikimą,
užtikrindami nemokamo apgyvendinimo galimybes Universitete.

Šiais metais užbaigėme trejus metus trukusį projektą „Viešojo valdymo
švietimo srityje gerinimas įtraukiant nevyriausybines organizacijas",
kurio dėka, VU SA jau iki tol platus temų ir studentus(-es) liečiančių
klausimų spektras dar labiau išsiplėtė – savo veikloje galime remtis
konkrečiais ir tyrimais pagrįstais duomenimis (kurių išorės šaltiniuose
neretai rasti sunku arba išvis nėra), o iš jų buvo ir bus formuojami
studentams(-ėms) reikšmingi pasiūlymai ir pakeitimai tiek Universiteto,
tiek nacionaliniu lygmenimis.

Visų šitų ir krūvos dar neišvardytų dalykų nebūtume nuveikę be stiprių
partnerysčių ir vieningo darbo kartu! Tad tariu didžiulį AČIŪ kiekvienai
(-am) prisidėjusiai (-iam) prie to, kad studentams (-ėms) ir
Organizacijai būtų geriau.

Kviečiu susipažinti su darbais ir pokyčiais, kuriuos sukūrėme ir kuriems
padėjome pamatus!

**V**ieningai **U**ž **S**tudentų **A**teitį!

**VU SA prezidentė Neda Žutautaitė**
