---
outline: deep
---

# Atstovavimas VU

## VU Taryba

_Studentų atstovai -- Neda Žutautaitė, Justinas Kondratas_

VU Taryba -- Universiteto valdymo organas, kuris prižiūri, ar
Universiteto veikla ir valdymas atitinka Universiteto misiją, veiklos
tikslus, uždavinius ir principus, bendruosius akademinius interesus,
Statute nustatytus viešumo ir atskaitomybės visuomenei reikalavimus.

Ataskaitiniu laikotarpiu keitėsi Tarybos sudėtis dėl pasikeitusio
išorinio studentų atstovo.

Skirta parama studentų sintetinės biologijos konkursui-projektui iGEM.
Tvirtinti infrastruktūriniai projektai, skirti fakultetų plėtrai,
Vilniaus universiteto Medicinos fakulteto Mokslo centrui, numatant lėšas
ir naujų bendrabučių plėtrai ateityje. Atnaujinta Universiteto
darbuotojų darbo užmokesčio tvarka, patvirtintas Universiteto biudžetas
2022 metams, kuriame numatytos papildomos lėšos psichologinei pagalbai
ir konsultacijų teikimui Universiteto bendruomenei, padidinta
stipendijoms skiriamų lėšų suma. Tvirtinta Vilniaus universiteto 2021
metų veiklos ataskaita ir 2021 metų pajamų ir išlaidų sąmatos įvykdymo
ataskaita.

## VU Senatas

_Studentų atstovai:_

- Senato kolegijoje -- Arnoldas Solovjovas
- Studijų komitete -- Kornelija Buivydaitė, Julija Jarutytė, Justas
  Kvederavičius
- Kokybės ir plėtros komitete -- Ugnė Bičkauskaitė, Andželika
  Jankauskytė, Vanesa Ražinskytė
- Mokslo komitete -- Arnoldas Solovjovas, Daniel Šematovič

VU Senatas -- Universiteto valdymo organas, sudarytas iš VU akademinės
bendruomenės narių. Senatas yra atsakingas už studijų kokybės priežiūrą
ir gerinimą, kultūros, mokslo, tyrimų ir dėstymo laisvės puoselėjimą
Universitete. VU Senato darbą organizuoja Senato kolegija, kuri svarsto
VU Senato darbotvarkes ir teikia joms siūlymus, atsako už vadybinę darbo
dalį, tačiau jokių sprendimų nepriima. Senato darbas yra suskirstytas į
3 pagrindines veiklos sritis. Studijų, Mokslo bei Kokybės ir plėtros
komitetai nagrinėja savo veiklos sričiai aktualius klausimus ir išvadas
teikia tvirtinti VU Senatui. Ataskaitiniu laikotarpiu vyko
išvažiuojamieji VU Senato mokymai.

Studentams aktualiausi Senate svarstyti klausimai:

**Svarstyta:** Naujo Senato rinkimai.

**Nutarta:** Naujo Senato sudėtis keičiasi iki 46 asmenų, įtraukiant po
vieną atstovą iš VU _sui generis_ padalinių -- Šiaulių akademijos ir
Verslo mokyklos. Padidėjus Senato narių skaičiui studentų atstovų
skaičius padidėja iki 9.

**Svarstyta:** Naujų studijų programų įregistravimas.

**Nutarta:** Įregistruotos trys naujos pirmos (bakalauro) pakopos
programos: Globalių iššūkių politika Tarptautinių santykių ir politikos
mokslų institute, Kosmetinė chemija Chemijos ir geomokslų fakultete,
Matematikos mokymas ir edukometrija Matematikos ir informatikos
fakultete.

**Svarstyta:** Lyčiai jautrios kalbos gairės ir lyčių lygybės planas.

**Nutarta:** Gairės parengtos kaip priemonė, numatyta Vilniaus
universiteto įvairovės ir lygių galimybių strategijoje 2020--2025
metams, kuri buvo tvirtinama ankstesniais metais Senato posėdžio metu.
Gairės buvos aptariamos Senate. Susipažinti galima
[čia](https://vusa.lt/uploads/files/VU_lyciai_jautrios_kalbos_gaires-2.pdf){target="\_blank"}.
Lyčių lygybės planas, po kelių posėdžiuose vykusių diskusijų buvo
tvirtintas gruodžio mėnesio Senato posėdžio metu. Susipažinti galima
[čia](https://www.vu.lt/site_files/Apie_VU/VU_Ly%C4%8Di%C5%B3_lygyb%C4%97s_planas_2021-2025.pdf){target="\_blank"}.

**Svarstyta**: Rezidentūros studijų reglamento atnaujinimas.

**Nutarta**: Patvirtinti VU rezidentūros studijų reglamento
atnaujinimai.

**Svarstyta**: Vilniaus universiteto savianalizė.

**Nutarta**: Kas septynerius metus vykstantis institucijos išorinis
akreditavimas, kuriam yra atliekama institucijos, šiuo atveju VU,
savianalizė. Savianalizė buvo pristatyta Senatui ir su ja bus
susitinkama su ekspertais tolimesnei diskusijai.

## VU Rektoratas

_Studentų atstovė -- Neda Žutautaitė_

Rektoratas svarsto visus svarbiausius VU klausimus, prieš priimdamas
sprendimus teikia pastabas ir komentarus iš padalinių bei teikia išvadas
VU Tarybai, Senatui ir Rektoriui, kurie jas priima.

Ataskaitiniu laikotarpiu aptartas ir atnaujintas Doktorantūros fondo
panaudojimo tvarkos aprašas suteikiant didesnę laisvę doktorantams
naudoti savoms reikmėms skirtas lėšas, aptarta Sveikatos stiprinimo ir
sporto koncepcija, kalbų politikos gairės. Svarstytas darbuotojų darbo
užmokesčio tvarkos aprašas, aptartas mokymosi visą gyvenimą veiklų
organizavimas Vilniaus universitete. Taip pat aptarta būsima darbuotojų
skatinimo už indėlį į studijų kokybę tvarka, kuri prisidės prie didesnio
įsitraukimo į studijų kokybės gerinimo procesus padaliniuose. Išklausyta
metinė ataskaita, aptartas savianalizės dokumentas, kuris bus teikiamas
instituciniam vertinimui. Nuolat dalintasi VU veiksmais ir planais dėl
karo Ukrainoje. Studentų atstovė pristatė VU SA studentų mokslinių
veiklų tyrimą ir Rektorate diskutuota apie tai, kaip kiekvienas
akademinis padalinys gali prisidėti prie dar didesnio studentų
į(si)traukimo į mokslines veiklas.

## Vilniaus universiteto Senato sudaromosios komisijos

### VU Centrinė ginčų nagrinėjimo komisija

_Studentų atstovai -- Ugnė Bičkauskaitė, Augustė Grakavinaitė, Simonas Granskas_

Komisija nagrinėja skundus dėl padalinių ginčų nagrinėjimo komisijų
sprendimų bei ginčus tarp studentų ir centrinės administracijos
darbuotojų. Ataskaitiniu laikotarpiu įvyko 3 posėdžiai, kurių metu
nagrinėti 2 pareiškimai.

### VU Centrinė akademinės etikos komisija

_Studentų atstovai -- Jorigis Jonas Marčėnas, Ilijas Kulinič (iki 2022 m. kovo mėn.), Aistė Rinkevičiūtė (iki 2022 m. kovo mėn.), Dominyka Goldbergaitė (nuo 2022 m. kovo mėn.), Laura Mackevič (nuo 2022 m. kovo mėn.)._

Komisija nagrinėja akademinės bendruomenės narių skundus dėl akademinės
etikos pažeidimų. Ataskaitiniu laikotarpiu vyko 9 komisijos posėdžiai
(iš jų 3 elektroniniai), kuriuose nagrinėti 6 pareiškimai.

### VU Bendrųjų universitetinių studijų komisija

_Studentų atstovės -- Augustė Grakavinaitė, Andželika Jankauskytė_

BUS (bendrųjų universitetinių studijų) komisija yra atsakinga už BUS
koncepcijos įgyvendinimą Universitete, vykdo BUS dalykų įgyvendinimo
stebėseną ir jų kokybės užtikrinimą.

Ataskaitiniu laikotarpiu įvyko 4 posėdžiai. Jų metu nagrinėti, svarstyti
ir tvirtinti nauji bei atnaujinti BUS dalykai, vykdomi lietuvių ir anglų
kalbomis. Šiuo laikotarpiu taip pat vyko BUS dalykų peržiūra: peržiūrėti
seniausiai vykdomi BUS dalykai, išanalizuoti studentų atsiliepimai,
pateiktos pastabos dalyko aprašų atnaujinimui. Posėdžių metu buvo
nagrinėti 2020--2021 m. m. pavasario semestro studentų atsiliepimai apie
atrinktus seniausius BUS dalykus, jų statistika bei analizė.

Ataskaitiniu laikotarpiu patvirtinti ir Senatui svarstyti teikti nauji
BUS:

- Augalai biologinės įvairovės kontekste;
- Kurčiųjų kultūra;
- Lytis kultūroje;
- Mass Atrocities & International Intervention;
- Medicininės chemijos pasaulis;
- Muzika Europos kultūros kontekste;
- Šeima visuomenėje: kaita ir įvairovė;
- Šiuolaikinis menas.

Ataskaitiniu laikotarpiu atnaujinami ir priimti atnaujinti BUS:

- Asmenybė ir jos tapsmas;
- Bendravimo psichologija;
- Psichologija;
- Socialinė antreprenerystė;
- Sociologija;
- Taikomoji socialinė psichologija;
- Žmogaus evoliucinė psichologija.

Ataskaitiniu laikotarpiu reguliariai peržiūrimi ir teikti koregavimui
bei atnaujinimui BUS:

- Azijos populiarioji kultūra;
- Gyvūnų elgsenos pagrindai;
- Politinė filosofija;
- Skaitmeninė kultūra.

### VU Centrinė rinkimų komisija

_Studentų atstovė -- Dominyka Goldbergaitė_

VU Centrinė rinkimų komisija yra atsakinga už tinkamą Universiteto
valdymo organų rinkimų organizavimą, išrinktų Senato ir Tarybos narių
registravimą, Rektoriaus rinkimų rezultatų nustatymą.

Ataskaitiniu laikotarpiu vyko 9 posėdžiai, iš kurių 4 -- nuotoliniai. Jų
metu patvirtintos visų Vilniaus Universiteto kamieninių akademinių
padalinių rinkimų komisijų sudėtys bei Senato rinkimų preliminaraus
grafikas.

### VU Emeritūros, afiliacijos ir garbės vardų komisija

_Studentų atstovė -- Julija Jarutytė_

Komisija svarsto ir VU Senatui teikia tvirtinti kandidatūras gauti VU
profesoriaus emerito, afilijuotojo profesoriaus, docento, mokslo
darbuotojo ir garbės daktaro, alumno ar mecenato vardus.

Ataskaitiniu laikotarpiu vyko 3 posėdžiai, kuriuose buvo apsvarstytos 3
kandidatūros profesoriaus emerito (patvirtintos 2), 4 kandidatūros
afilijuotojo profesoriaus (patvirtintos 4), 3 kandidatūros afilijuotojo
mokslininko (patvirtintos 3) vardams suteikti, 2 kandidatūros dėl
Vilniaus universiteto mecenato vardo suteikimo (patvirtintos 2), o
garbės daktaro vardus nutarta suteikti prof. Andrew Bush ir prof. Thomas
Chung-Kuang Yang.

## Vilniaus universiteto rektoriaus įsakymu sudaromos komisijos

### VU Priėmimo komisija

_Studentų atstovė -- Neda Žutautaitė_

Komisija svarsto ir teikia Universiteto rektoriui tvirtinti dėstytojų ir
mokslo darbuotojų kandidatūras akademinėms pareigoms užimti.
Atsižvelgusi į studentų apklausas, dėstymo patirtis ir planuojamą
akademinę veiklą, studentų atstovė, remdamasi aukščiau išvardytais
duomenimis, siūlė tvirtinti ne visas kandidatūras.

### VU Vienkartinių socialinių stipendijų skirstymo komisija

_Studentų atstovai -- Ieva Budreikaitė, Ieva Šiaudvytytė, Raimondas Šiškevičius_

Vienkartinės socialinės stipendijos yra Universiteto skiriama parama
studentams, susidūrusiems su sunkumais, kurie paveikė jų gyvenimus
finansiškai: sunki studento ar artimojo liga, artimojo mirtis, negalia
ir kitomis ypatingomis situacijomis. Ataskaitiniu laikotarpiu vyko 3
posėdžiai, kurių metu skirtos 86 stipendijos už 25 874 eurų sumą.

### VU Vienkartinių tikslinių stipendijų skirstymo komisija

_Studentų atstovai -- Ieva Budreikaitė, Raimondas Šiškevičius_

Vienkartinės tikslinės stipendijos yra Universiteto skiriama skatinamoji
parama studentams, kurie aktyviai dalyvauja socialinėse, mokslinėse,
kultūrinėse ar sportinėse veiklose bei savo pasiekimais atstovauja ir
garsina Universiteto vardą. Ataskaitiniu laikotarpiu buvo skirtos 738
stipendijos už 92 463 eurų sumą.

### VU Profesoriaus ir docento pedagoginių vardų teikimo komisija

_Studentų atstovė -- Ugnė Bičkauskaitė_

Komisija svarsto ir teikia Senatui tvirtinti dėstytojų kandidatūras dėl
pedagoginių vardų suteikimo. Ataskaitiniu laikotarpiu įvyko 1 posėdis.

### VU Geriausių dėstytojų pripažinimo komisija

_Studentų atstovas -- Arnoldas Solovjovas_

Komisija svarsto kandidatų veiklą ir teikia Rektoriui rekomendacijas dėl
kandidatų pripažinimo geriausiais metų dėstytojais. Kandidatūras iš
Vilniaus universiteto studentų siūlomų dėstytojų Komisijos svarstymui
teikia kamieninio akademinio padalinio administracija kartu su VU SA
padaliniu.

Ataskaitiniu laikotarpiu vyko 1 komisijos posėdis. Posėdžio metu iš
padalinių siūlytų kandidatų išrinkta 15 geriausių Universiteto
dėstytojų, kurie vėliau buvo apdovanoti Rektoriaus premija.

**Geriausių 2021 m. dėstytojų premijos šiemet įteiktos:**

- Chemijos ir geomokslų fakulteto docentei Rasai Šimanauskienei;
- Ekonomikos ir verslo administravimo fakulteto profesoriui Sigitui
  Urbonavičiui;
- Filologijos fakulteto profesorei Julijai Korostenskienei;
- Filosofijos fakulteto profesoriui Kristupui Saboliui;
- Fizikos fakulteto profesoriui Mikui Vengriui;
- Gyvybės mokslų centro docentei Renatai Gudiukaitei;
- Istorijos fakulteto docentui Eugenijui Saviščevui;
- Kauno fakulteto asistentei Jurgitai Astrauskienei;
- Komunikacijos fakulteto docentui Viktorui Denisenko;
- Matematikos ir informatikos fakulteto docentui Viktorui
  Skorniakovui;
- Šiaulių akademijos docentei Vitai Juknevičienei;
- Tarptautinių santykių ir politikos mokslų instituto partnerystės
  docentui Romui Švedui;
- Teisės fakulteto asistentei Dovilei Pūraitei-Andrikienei;
- Verslo mokyklos profesoriui Mindaugui Laužikui;
- Medicinos fakulteto profesorei Dianai Ramašauskaitei.

## Vilniaus universiteto 2021--2025 m. strateginio plano įgyvendinimui

sudarytos grupės ir komisijos

### VU 2021--2025 m. strateginio plano veiklos „Studentų pasirinkimo ir daugiakryptiškumo galimybių didinimas" įgyvendinimo darbo grupė

_Studentų atstovė -- Neda Žutautaitė_

Darbo grupė suburta siekiant įgyvendinti studentų pasirinkimo ir
daugiakryptiškumo galimybių didinimą, bakalauro ir vientisosiose
studijose atveriant 60 ECTS laisvą pasirinkimą. Darbo grupėje teikti VU
SA pasiūlymai pasirinkimo didinimui, paremtam užsienio universitetų
gerosiomis praktikomis bei akademinės paramos, kuri bus reikalinga
atlaisvinus studijų programas, sistemos gerinimui. Šiuo metu pasiekti
pirminiai susitarimai, rengiama Vilniaus universiteto Studijų nuostatų
naujinimo redakcija, kurioje bus apibrėžtos pagrindinės sąlygos tokiam
studijų modelio organizavimui.

### VU studijų kokybės vadovo atnaujinimo darbo grupė

_Studentų atstovė -- Dominyka Goldbergaitė_

Darbo grupė suburta patvirtinus naują Universiteto strateginį veiklos
planą, kuriame buvo numatyta atnaujinti turimą studijų kokybės vadovą.
Šio vadovo atnaujinimas orientuotas į studijų kokybės gerinimo sistemos
išsigryninimą, atsakomybių detalizavimą, vadovo suderinimą su ESG,
rodiklių nustatymą ir kt. Darbo grupės susitikimuose dalintąsi mintimis
apie studijų kokybę, sutvarkyta studijų kokybės vadovo įžanga, susitarta
kokie procesai bus aprašyti. Darbo grupė pasiskirstė pareigas ir tęs
darbą su šio vadovo atnaujinimu.

### VU studijų tarptautiškumo iniciatyvų komisija

_Studentų atstovė -- Ugnė Bičkauskaitė_

Komisijai yra teikiamos tarptautinių iniciatyvų paraiškos, kurias
įvertinus priimamas sprendimas dėl lėšų skyrimo jų įgyvendinimui.
Ataskaitiniu laikotarpiu įvyko 4 posėdžiai.

### VU Edukacinių iniciatyvų komisija

_Studentų atstovė -- Neda Žutautaitė_

Edukacinių iniciatyvų komisija yra naujai suburta komisija, kuri
svarsto, tvirtina ir skiria lėšas dėstytojų iniciatyvoms, skirtoms
gerinti studijų procesą, dalykus, jų dėstymą, didinti studentų įtraukimą
bei įgyvendinti inovatyvias edukacines idėjas, kurioms ne visada pakanka
standartinių resursų.

Šiais metais edukacinių iniciatyvų komisijoje patvirtintos 27 paraiškos
ir iniciatyvos.

### VU pedagogų rengimo plėtros komitetas

_Studentų atstovė -- Neda Žutautaitė_

Komitetas sudarytas siekiant parengti Pedagogų ugdymo plėtros koncepciją
Vilniaus universitete. Šiam tikslui pasiekti buvo organizuojamos XXI
amžiaus pedagogikos koncepcijos idėjų generavimo sesijos Universiteto
bendruomenėje, kuriose dalyvavo ir studentų atstovai.

## Stipendijų komisijos ir darbo grupės

### VU Stipendijų darbo grupė

_Studentų atstovės -- Lijana Savickienė, Neda Žutaitaitė_

VU suburta darbo grupė Stipendijų nuostatų atnaujinimui, siekiant
peržiūrėti šiuo metu egzistuojančias studentų paramos formas,
efektyvinti dabartinį stipendijų skirstymą, numatyti tikslingas naujas
tiek stipendijų, skirtų paramai, tiek skatinimui, formas. Darbo grupės
veikla tęstinė, šiuo metu suplanuoti patobulinimai skatinamųjų
stipendijų skyrime, keičiant stipendijos išmokėjimo tvarką ir nenumatant
dviejų skirtingų dydžių. Taip pat paramos plėtimui kuriamas naujas
stipendijos modelis, skirtas mažiausias pajamas turintiems studentams
tam, kad jie galėtų ne dirbti, o studijuoti ir siekti akademinių
rezultatų, suteikiant piniginę paramą visus metus kas mėnesį skiriant
fiksuotą paramos sumą, o pasiekus tam tikrų pasiekimų -- paskatinant
papildomai.

### VU 450-mečio stipendija

_Studentų atstovės -- Ugnė Bičkauskaitė, Ieva Budreikaitė, Raminta Klimaitė_

VU 450-mečio stipendija yra Universiteto skiriama parama būsimiems
studentams iš socialiai pažeidžiamų grupių. 100 būsimų studentų mokama
200 eurų stipendija pirmuosius studijų metus -- nuo rugsėjo iki birželio
mėnesio, siekiant mažinti socialinės atskirties problemą.

### VU „Tech Hub" stipendijų komisija

_Studentų atstovė -- Neda Žutautaitė_

Vilniaus universiteto Technologijų uostas (VU „Tech Hub") paskelbė
konkursą dėl vardinės stipendijos už geriausią studijų metu parengtą
baigiamąjį darbą. 300 eurų stipendija buvo skiriama baigiamųjų darbų
autoriams šiose kategorijose:

- "Technologijos visuomenės raidai" -- už geriausią darbą, kuriame
  tiriami ir pristatomi technologiniai sprendimai, nulemiantys
  visuomenės raidą;
- "Visuomeniniai iššūkiai naujųjų technologijų amžiuje" -- už
  geriausią darbą, tiriantį robotizacijos, skaitmenizacijos ir
  dirbtinio intelekto poveikį visuomenės ir jos institutų vystymuisi;
- "Inovacijos gyvenimui" -- už geriausią darbą, kuriame siūlomas
  technologinis sprendimas visuomenės poreikiams tenkinti;
- "Geriausias tarpdisciplininis darbas" -- už geriausią darbą, kuriame
  nagrinėjamos aktualios sudėtinės problemos ir derinami skirtingų
  mokslų sričių tyrimo metodai.

Ataskaitiniu laikotarpiu įvyko 1 elektroninis komisijos posėdis, kuriame
buvo išrinkti laureatai.

### VU Kanados lietuvių vardinės stipendijos komisija

_Studentų atstovė -- Elena Pranevičiūtė_

Stipendija yra skiriama Chemijos ir geomokslų, Medicinos fakulteto bei
Gyvybės mokslų centro Chemijos, Biochemijos, Mikrobiologijos ir
biotechnologijos bei Medicinos studijų programų gerai besimokantiems ir
socialiai remtiniems I pakopos (bakalauro) 2--4 kursų, vientisųjų
studijų 2--6 kursų ir II pakopos (magistrantūros) studentams.
Ataskaitiniu laikotarpiu įvyko 1 šios komisijos posėdis, kuriame
stipendija buvo skirta 3-ims studentams.

### VU Lietuvos Didžiosios Kunigaikštystės vardinių stipendijų skyrimo komisija

_Studentų atstovas -- Daniel Šematovič_

Lietuvos Didžiosios Kunigaikštystės (toliau -- LDK) stipendijos tikslas
yra paremti ir padėti Ukrainos Respublikos bei Baltarusijos Respublikos
piliečiams, priimtiems studijuoti Vilniaus universiteto pirmosios,
antrosios ir vientisųjų studijų programose. Ši stipendija yra skiriama
tik pirmaisiais studijų metais. Rudens semestre buvo išdalintos 26
stipendijos. Rusijos karo Ukrainoje kontekste LDK vardinė stipendija
buvo skiriama visiems Ukrainos Respublikos piliečiams, kurie dėl karo
nusprendė savo studijas pratęsti Vilniaus universitete.

### VU SBA įmonių grupės vardinių stipendijų skyrimo komisija

_Studentų atstovas -- Daniel Šematovič_

SBA įmonių grupės vardinės stipendijos tikslas yra padėti nuo
Baltarusijos Respublikos režimo represijų nukentėjusiems Baltarusijos
Respublikos piliečiams, priimtiems studijuoti Vilniaus universiteto
pirmosios, antrosios ir vientisųjų studijų programose bei norintiems
įgyti aukštąjį išsilavinimą Lietuvoje. Ataskaitiniu laikotarpiu vyko
vienas komisijos posėdis, kurio metu buvo skirta 16 stipendijų.
:::

## Nuolatiniai struktūriniai vienetai, komitetai ir komisijos

::: {.prose .mx-auto .my-4 .max-w-[80ch] .rounded-lg .bg-white .py-6 .px-12}

### Trečiosios studijų pakopos (doktorantūros) studentų atstovavimas

Ataskaitiniu laikotarpiu įvyko 2 susitikimai su doktorantais, VU
rektoriumi ir mokslo prorektore. Susitikimų metu buvo aptariamos
aktualiausios problemos, su kuriomis susiduria trečiosios studijų
pakopos studentai.

Po antrojo susitikimo VU SA iniciatyva buvo suburta neoficiali VU
doktorantų grupė, kurią sudaro bent po vieną atstovą iš kiekvieno VU
akademinio padalinio. Šios grupės tikslas -- analizuoti esamas III
pakopos studentų problemas, numatyti prioritetus, gerinti VU SA III
pakopos studentų atstovavimą bei teikti siūlymus galimiems iššūkių, su
kuriais doktorantai susiduria, sprendimams. Grupė susirinkimus planuoja
tęsti kas mėnesį.

### Studijų programų komitetai

Studijų programų komitetai (SPK) yra akademiniai studijų programas
koordinuojantys ir jų vykdymą prižiūrintys dariniai. SPK užtikrina
studijų programos tikslų, ugdomų kompetencijų, turinio, metodų ir
studentų pasiekimų vertinimų vientisumą ir tobulina studijų programą
analizuodami studentų, dėstytojų, absolventų, socialinių partnerių
nuomonę bei kitus studijų programų vykdymo kokybės rodiklius. SPK sudaro
ne mažiau kaip 3 dėstytojai, bent 1 socialinis partneris ir bent 1
studentų atstovas.

Siekiant užtikrinti efektyvų studentų atstovavimą SPK buvo keliamos
studentų atstovų kompetencijos: organizuoti centriniai bei padalinių
mokymai, kuriuose studentų atstovai susipažino su SPK veikla, vykdytos
nuomonės rinkimo ir posėdžių simuliacijos, susipažinta su kitų studentų
atstovų patirtimis. Studentų atstovai taip pat laikė jiems skirtą testą,
parodantį jų akademinių žinių lygį bei spragas. Ataskaitiniu laikotarpiu
studentų atstovai rinko studentų nuomonę anketavimo, virtualių tikslinių
grupių arba mišriuoju metodu, o surinkti ir susisteminti duomenys buvo
panaudoti ir pristatyti SPK posėdžių metu.

SPK posėdžių metu dažniausiai buvo diskutuota studijų lankstumo,
pasirenkamųjų dalykų, dalykų turinio bei aprašų naujinimo klausimais.

### Akademinių reikalų prodekanų posėdžiai

_Studentų atstovai -- Margarita Aleksynaitė, Arnoldas Solovjovas_

Akademinių reikalų prodekanų posėdžių metu ruošiamos teikti išvados ir
rekomendacijos Universiteto studijų veiklai gerinti. Šiuose posėdžiuose
dalyvauja visi už studijas atsakingi Universiteto kamieninių akademinių
padalinių vadovų pavaduotojai bei studentų atstovai.

Ataskaitiniu laikotarpiu vyko 8 akademinių reikalų prodekanų posėdžiai.
Posėdžių metu buvo aptarta studijų vykdymo eiga padaliniuose, kuri buvo
itin aktuali dėl nuolat kintančių Valstybės reikalavimų kontroliuojant
Covid-19 pandemiją šalyje, svarstyta BUS dalykų vykdymas skirtinguose
semestruose, buvo pristatomi absolventų apklausos rezultatai.
Susitikimuose derinti tokie dokumentai kaip Vilniaus universiteto
studijų nuostatai, studijų programų rengimo, tvirtinimo ir registravimo,
studijų tobulinimo, vertinimo ir akreditavimo bei tęstinės po išorinio
ekspertinio vertinimo veiklos tvarkos aprašas, dėstytojų darbo laiko
apskaitos tvarkos aprašas bei pedagoginių kompetencijų vertinimo ir
lygio nustatymo gairių projektas. Posėdžiuose derintas ir skatinimo už
įnašą į studijų kokybę tvarkos aprašas. Taip pat diskutuota dėl Ukrainos
studentų paramos ir priėmimo į universitetą.

### VU partnerystės profesorių ir partnerystės docentų skyrimo patariamasis komitetas

_Studentų atstovė -- Neda Žutautaitė_

Komitetas teikia VU rektoriui nuomonę dėl VU partnerystės profesorių ir
partnerystės docentų pareigybių suteikimo. Šios pareigybės leidžia
paskaitas Vilniaus universitete dėstyti garsiems Lietuvos verslo
atstovams, diplomatams ir kitiems savo sričių specialistams, užimantiems
vadovaujančias pareigas ar turintiems didžiulę praktinio darbo patirtį.

Ataskaitiniu laikotarpiu įvyko 2 komiteto posėdžiai, kurių metu studentų
atstovė teikė studentų nuomonę apie kandidatus bei juos vertino. 66
kandidatai buvo patvirtinti pareigoms, 1 kandidatūrai dėl fiksuotų
kontraversiškų studentų atsiliepimų priimtas kompromisinis sprendimas
fakulteto lygmenyje ir sutartis sudaryta vienerių metų laikotarpiui.

## Laikinosios darbo grupės

### VU studentų paslaugų darbo grupė

_Studentų atstovas -- Arnoldas Solovjovas_

Studentų paslaugų darbo grupės tikslas -- išsigryninti visas VU
teikiamas paslaugas bendruomenės nariams, išanalizuoti užsienio
universitetų teikiamų paslaugų modelį. Siekiama optimizuoti šiuo metu
teikiamas paslaugas, nes dalis jų teikiamos skirtingų skyrių ar centrų
bei nepasiekia tikslinės auditorijos. Ataskaitiniu laikotarpiu vyko 3
susitikimai. Darbo grupė vykdė susitikimus su studentais, kuriuose jie
buvo apklausiami dėl teikiamų VU paslaugų ir jų kokybės.

### VU Covid-19 darbo grupė

_Studentų atstovė -- Neda Žutautaitė_

Darbo grupė suburta Universiteto veiksmų ir procesų koordinavimui
reaguojant į pandemijos sąlygas ir apribojimus. Darbo grupės kontekste
siūlomos rekomendacijos studijų proceso organizavimui, saugumo
reikalavimų laikymuisi, galimybių pasų tikrinimui, studentų
apgyvendinimo bendrabučiuose sąlygų numatymui, kol buvo reikalinga imtis
papildomų saugumo priemonių.

### VU darbo grupė dėl Ukrainos padėties

_Studentų atstovė -- Neda Žutautaitė_

Darbo grupė suburta atsižvelgiant į karo Ukrainoje situaciją ir skirta
Universiteto veiksmų, iniciatyvų bei komunikacijos derinimui teikiant
pagalbą ukrainiečių akademinei bendruomenei, atvykstantiems studentams,
darbuotojams, šiuo metu studijuojantiems ukrainiečiams. Darbo grupės
kontekste pateikti VU SA siūlymai ir sutarta atleisti ukrainiečius
studentus nuo mokesčių už bendrabučius, didinti finansinę, psichologinę
paramą bei imtasi kitų iniciatyvų įgyvendinimo.

### VU VUSIS3 projekto ekspertų darbo grupė

_Studentų atstovas -- Arnoldas Solovjovas_

VUSIS3 projekto darbo grupė suburta dėl ketinamos atnaujinti Vilniaus
universiteto informacinės sistemos. Ataskaitiniu laikotarpiu įvyko 3
darbo grupės susitikimai, kurių metu teikti pasiūlymai dėl naujos
sistemos versijos konkursą laimėjusiai įmonei sistemos programavimui.

### VU emocinės gerovės darbo grupė

_Studentų atstovės -- Julija Jarutytė, Neda Žutautaitė_

Emocinės gerovės darbo grupė suburta siekiant sukurti emocinės gerovės
užtikrinimo sistemą Universitete. Ataskaitiniu laikotarpiu įvyko 3 darbo
grupės susitikimai, kurių metu buvo pristatomos užsienio ir Lietuvos
universitetų gerosios patirtys emocinės gerovės stiprinimo procese,
keliami emocinės gerovės Universitete programos tikslai.
