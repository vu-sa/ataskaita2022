# Tyrimai

## Nuolatinių studentų iš užsienio studijų pradžios Vilniaus universitete (VU) bei Kauno technologijos universitete (KTU) patirtys

Tyrimas atliktas 2021 m. kovo 5–21 d. laikotarpiu bendradarbiaujant su
Kauno technologijos universiteto Studentų atstovybe. Tyrimo tikslas buvo
išsiaiškinti studentų problemas nuotolinių studijų laikotarpiu ir
išsiaiškinti veiksnius, apsunkinančius integraciją į akademinę
bendruomenę. Apie 40 % studentų teigė, kad pradėjus studijuoti
Universitetas nesuteikė pakankamai informacijos su studijomis
susijusiais klausimais.

Tik 23% atsakiusiųjų minėjo, jog sulaukė
pagalbos iš universiteto susidūrus su dalykinių žinių trūkumu studijų
pradžioje. Likusi dalis bando žinių trūkumą pašalinti patys. Atlikus
tyrimą taip pat paaiškėjo, kad iki 40% studentų patiria sunkumus
suprantant dėstytojus arba mano, kad jų studijuojami dalykai yra
parengti paviršutiniškai. Plačiau apie tyrimą galima rasti
[čia](<https://vusa.lt/uploads/files/Tyrimai,%20ataskaitos/Nuolatini_%20student_%20i_%20u_sienio%20studij_%20prad_ios%20Vilniaus%20universitete%20(VU)%20bei%20Kauno%20technologijos%20universitete%20(KTU)%20patirtys.pdf>).

## Full-time international students' experiences of arriving, studying, living in Lithuania: the perspective of students, experts and stakeholders

Tyrimas atliktas 2021 m. birželio 1 d. – 2021 m. rugpjūčio 23 d.
laikotarpiu, siekiant išsiaiškinti užsienio studentų, atvykusių
studijuoti visam studijų laikotarpiui Lietuvoje, neigiamas patirtis ir
jiems kylančius sunkumus. Atlikus tyrimą paaiškėjo, jog šie studentai
turi daug neigiamų patirčių atvykstant į Lietuvą, nes nėra laikomi
lygiaverčiais šalies gyventojais, o integracija (tiek kultūrine, tiek
universitetine) turi rūpintis patys dėl nepakankamos pagalbos iš
Universiteto.

Universitete yra išskirtos dvi studijuojančių
bendruomenės: vietinių ir užsienio studentų. Jos negauna pakankamai
progų bendrauti tarpusavyje, dėl ko yra matoma aiški atskirtis tarp šių
bendruomenių tiek ir informacijos iš Universiteto, tiek galimybių
prisijungti prie vykdomų veiklų prasme. Pagrindinės problemos užsienio
studentams yra susijusios su ilgu ir komplikuotu migracijos procesu
Lietuvoje bei nelygiavertiška sveikatos apsaugos sistema. Plačiau apie
tyrimą galima rasti
[čia](https://vusa.lt/uploads/files/Tyrimai,%20ataskaitos/Full-time%20international%20students’%20experiences%20of%20arriving,%20studying,%20living%20in%20Lithuania-the%20perspective%20of%20students,%20experts%20and%20stakeholders%20-%20atnaujinta.pdf).

## Studentų praktikų vykdymo ir kokybės užtikrinimo universitete bei už jo ribų tyrimas

Tyrimas atliktas 2021 m. rugpjūčio 16 d. – 2021 m lapkričio 24 d.
laikotarpiu. Atliekant tyrimą buvo siekiama apžvelgti Lietuvos aukštųjų
mokyklų studentų praktikų organizavimo problemas bei išsiaiškinti
galimybes ir kylančius sunkumus studentų atliekamų praktikų kokybės
užtikrinimui bei priežiūrai.

Tyrimo metu paaiškėjo, jog praktikos
vietose nėra išnaudojamos bendradarbiavimo su aukštojo mokslo sektoriumi
galimybės ir tik nedidelės studentų dalies atliekama praktika remiasi
naujų kompetencijų ir sprendimų įnešimu į praktikos instituciją. Taip
pat matoma, jog praktikos proceso eigoje skiriama per mažai dėmesio
studento paruošimui atlikti praktiką, o praktikos vertinimas priklauso
ne nuo atliktų užduočių ir veiklos pobūdžio, o nuo studento paruoštos
ataskaitos, kursinio ar baigiamojo darbo. Toks vertinimas gali parodyti
ne įgytas praktines, o teorines dalyko žinias. Plačiau apie tyrimą
galima rasti
[čia](https://vusa.lt/uploads/files/Tyrimai,%20ataskaitos/Student__praktik__-vykdymo_ir_kokyb_s_u_tikrinimo_tyrimas.pdf).

## Studentų mokslinės veiklos tyrimas

Tyrimas atliktas 2021 m. liepos–gruodžio mėn. Tyrimo tikslas –
apžvelgti studentų mokslinės veiklos situaciją Lietuvos universitetuose
bei įvardinti, kodėl studentai (ne)įsitraukia į mokslinę veiklą,
kokiomis formomis jie gali įsitraukti ir kaip ši veikla stebima Lietuvos
universitetuose. Atlikus tyrimą paaiškėjo, jog negalima tiksliai
apibrėžti, kiek studentų atlieka mokslinę veiklą bei kokių priemonių
reikėtų imtis padėties vertinimui dėl netikslaus studentų mokslinės
veiklos sąvokos apibrėžimo.

Matoma, jog studentai neįsitraukia į
mokslinę veiklą dėl laiko trūkumo, motyvacijos stokos ar dėl
nusistatymo, jog neturi pakankamai žinių apie tam tikrą sritį. Taip pat
tik maža dalis bakalauro ar magistro studentų publikuoja savo darbus, o
ir iš universitetų perspektyvos trūksta papildomo paskatinimo užsiimti
moksline veikla. Opiausia pastebėta problema buvo ta, jog nei
universitetai (tik 3 iš 10), nei valstybės institucijos nevykdo studentų
mokslinės veiklos monitoringo, o tai lemia, jog Lietuvoje nėra tyrimų
studentų mokslinės veiklos tematika. Plačiau apie tyrimą galima rasti
[čia](https://vusa.lt/uploads/files/Tyrimai,%20ataskaitos/student_%20mokslin_s%20veiklos%20tyrimas.pdf).

## Savanoriškos studentų mokslinės veiklos tyrimas

Remiantis anksčiau atliktu studentų mokslinės veiklos tyrimu, buvo
atliekamas tyrimas, skirtas apžvelgti, kas paskatintų studentus
įsitraukti į savanorišką mokslinę veiklą. Ši veikla apibūdinama kaip
„asmens, studijuojančio aukštojoje mokykloje pagal studijų programą arba
doktorantūroje, veikla, apimanti mokslinių žinių kūrimą ir / arba
akademinį tobulėjimą, kūrybinę veiklą, kuri vyksta laisvu nuo studijų
laiku (po užsiėmimų, atostogų metu)".

Atlikus tyrimą paaiškėjo, jog
studentai yra labiau linkę įsitraukti į mokslinę veiklą tuomet, kai
gerai vertina savo studijas ir mokymosi pasiekimus. Tyrime pastebėta,
jog studentai neįsitraukia į savanorišką mokslinę veiklą, nes nežino,
kur reikėtų kreiptis norint įsitraukt, kur galėtų tokią veiklą atlikti.
Verta paminėti, jog, nors finansinė paskata tyrime statistiškai nebuvo
reikšminga, dauguma respondentų palaikytų finansinės paskatos
atliekantiems savanorišką mokslinę veiklą teikimo idėją, o tai galimai
sumažintų laiko ar motyvacijos trūkumo atsiradimą, nes šiuo atveju
studentams nereikėtų ieškotis papildomo darbo. Plačiau apie tyrimą
galima rasti
[čia](https://vusa.lt/uploads/files/Tyrimai,%20ataskaitos/studentų%20mokslinės%20veiklos%20tyrimas.pdf).

## Socialinės dimensijos priemonių ir jų grupių apžvalga

Tyrimas parengtas 2021 m. rudens semestro metu. Tyrimas pirmą kartą
lietuviškai apžvelgia ir aptaria Europos aukštojo mokslo erdvėje
dažniausiai minimus aukštojo mokslo prieinamumo planus.

Remiantis esamų
planų suformuluota praktika, pasiūloma ir suformuluojama metodika
apibrėžti socialiai pažeidžiamų grupių patiriamus barjerus dalyvaujant
aukštajame moksle. Šie barjerai plačiau aptariami ir susiejami su
socialinės paramos priemonių bendraisiais bruožais bei egzistuojančiais
lietuviškai atitikmenimis.

Plačiau apie tyrimą galima rasti
[čia](https://vusa.lt/uploads/files/2021–2022/SD-priemonių-grupių-apžvalga.pdf).

## Socialinės dimensijos priemonių apžvalga: ką gali pasakyti studentai?

Tyrimas parengtas 2022 m. pavasario semestro metu. Šiuo tyrimu
pateikiama tolimesnė anksčiau pristatytų studentų patiriamų barjerų ir
priemonių grupių analizė. Tyrimu įgyvendintos žvalgybinės _focus_
grupės, skirtos pateikti pavyzdžius apibendrinant ir tikslinant
socialiai pažeidžiamų asmenų patiriamus barjerus.

Taip pat apžvelgiami
panašūs platesnio masto tyrimai, kurių metodika remiantis galima
parengti duomenimis ir analize pagrįstus sprendimus rengiant aukštojo
mokslo prieinamumo planus. [Nuoroda į
tyrimą.](/uploads/files/2021–2022/SD-priemonių-grupių-apžvalga.pdf)

## Pirmakursių integracijos į universitetą tyrimas

VU SA atliko pirmakursių integracijos tyrimą. Tyrimo tikslas –
išsiaiškinti VU bei VU SA vykdomų veiklų efektyvumą ir įsitraukimą į
sėkmingą pirmakursių integracijos procesą. Tyrimo apklausoje iš viso
dalyvavo 825 studentai, iš kurių 61 užsienio studentas. Iš apklausą
užpildžiusių pirmakursių atsakymų galima daryti išvadą, kad pirmąją
studijų savaitę daugiausiai pirmakursių dalyvauja padalinyje
organizuojamuose renginiuose bei kuratorių susitikimuose su savo studijų
programos grupėmis.

Taip pat dauguma respondentų teigė, kad Integracijos
festivalio metu vykusi Kontaktų mugė labiausiai padėjo pažinti
Universitetą. Tyrimo metu paaiškėjo, kad dauguma respondentų žino
pagrindines VU akademinės etikos normas bei mano, kad jų kurse vyrauja
gera atmosfera ir žino, kaip sudaryta jų studijų programa.

Plačiau apie tyrimą galima skaityti
[čia](https://vusa.lt/lt/naujiena/vu-sa-parlamente-didelis-demesys-finansiniam-rastingumui-bei-pristatytas-integracijos-tyrimas),
o su tyrimo rezultatais susipažinti
[čia](https://vusa.lt/uploads/files/Tyrimai,%20ataskaitos/Pirmakursi%C5%B3%20integracijos%20%C4%AF%20Universitet%C4%85%20tyrimas%202021.pdf)
